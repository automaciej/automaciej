---
title: "Na granicy tolerancji"
description: "Jesteśmy skazani na życie w którym wszystko nas wkurza."
date: "2018-09-11T14:40:00-03:00"
draft: false
tags:
 - "dywagacje"

---

Istnieją problemy i choroby, które same się ograniczają.  Kolonia pasożytów nie
może eksploatować swojego nosiciela w sposób nieograniczony, bo to nosiciela by
zabiło, a razem z nosicielem zginąłby też i pasożyt.  W związku z tym kolonia
pasożytnicza sama się ogranicza. Może też być ograniczana siłą rzeczy. Głodny
i osłabiony nosiciel może oznaczać że i pasożyt będzie głodny i osłabiony.

<!--more-->

Dzisiejsze komputery wcale nie sprawiają wrażenia szybszych niż 10, 20, czy 30
lat temu. Siedzę przed komputerem napędzanym przez procesor Intela o zegarze
2.7GHz, ale kiedy naciskam klawisz, czekam na reakcję dłużej niż wtedy, kiedy
siedziałem przy komputerze z procesorem Zilog Z80 z zegarem .0035 GHz.
Pomijając fakt że pojedyncza operacja w procesorze Intela potrafi zrobić więcej
niż operacja w Zilogu, to sam zegar procesora tyka 770 razy szybciej. Dlaczego
więc muszę czekać po naciśnięciu klawisza dłużej niż kiedyś? A tak konkretniej,
dlaczego czekam tyle, że mnie to czekanie trochę irytuje, ale nie na tyle żebym
się zdenerwował i zaniechał używania mojego komputera?

Wprowadzanie zmian w kodzie jest upierdliwe, bo nie mogę zmienić tego tylko, co
potrzebuję. Muszę dodatkowo wprowadzac zmiany w ośmiu miejscach naokoło, bo ktoś
kto wprowadzał zmiany w kodzie przede mną, zrobił tylko to co niezbędne do
funkcjonowania kodu, ale po sobie nie posprzątał, i warstwy abstrakcji
przeciekają jedna w drugą. Klnę więc, i pieczołowicie wprowadzam moje zmiany,
natykając się na kolejne niespodzianki.  Jednak, trudności które mam, nie są na
tyle duże żeby mnie całkowicie zniechęcić do wprowadzania zmiany, albo do
wszczynania projektu mającego na celu uporządkowanie całego kodu.

Kierowcy stoją w korkach. Wciąż idzie budowa nowych dróg i poszerzanie
istniejących, ale mimo to korków jest coraz więcej. Kiedyś podróżowanie z A do
B trwało długo, bo trzeba było iść albo jechać furmanką. Potem pojawił się
samochód, ale jeździł powoli. Potem pojawił się szybki samochód, ale raz że
wprowadzono ograniczenia prędkości, dwa że po drodze dużo świateł i innych
samochodów, a trzy że ciężko jest zaparkować, więc czas na parkowanie dodatkowo
przedłuża naszą podróż.

Ekstrapolując… Dlaczego żyjemy w środowisku które jest prawie nie do
wytrzymania?

Musi tak być, z definicji. Gdyby było nie do wytrzymania, to byśmy nie
wytrzymali i zrobili coś (do cholery!), żeby to zmienić. Kiedy akceptujemy
środowisko takim jakie jest, pozwalamy mu dryfować, a dryf ten ma tylko jeden
kierunek: ku gorszemu.

Dlaczego tylko ku gorszemu?

Babka z piasku jest jedną z możliwych konfiguracji ziarenek piasku.  Ale ze
wszystkich możliwych konfiguracji ziarenek piasku, te które są uporządkowane,
stanowią znikomy procent. Większość możliwych konfiguracji ziarenek piasku to
zwykła, spłaszczona grawitają kupka piasku, bez kantów, krawędzi, kółek, ścian,
brzegów, czy jakichkolwiek innych regularnych kształtów.

Ze wszystkich możliwych sytuacji w których może być nasze środowisko, większość
jest kiepskich, zabałaganionych, nieefektywnych, niewdzięcznych i brzydkich.
Możliwych sytuacji uporządkowanych jest o wiele, wiele mniej. Kiedy więc nasze
środowisko dryfuje, przechodząc z aktualnego stanu w nowy, przypadkowy stan,
jest prawie pewne że przejdzie w stan gorszy niż aktualny.

Nieefektywnych sposobów napisania programu jest dużo więcej niż efektywnych. 

Jest więcej sposobów na zapchanie ulic samochodami niż na utrzymanie ich
pustych.

Wszystko naokoło nas podlega czemuś w rodzaju ewolucji, tylko że bez doboru
naturalnego. Wszechogarniające nieuporządkowanie świata kłębi się we wszystkich
aspektach naszego życia.

Z doświadczenia wiemy jednak że nie wszędzie tak jest. Istnieją programy które
szybko działają. Są miasta które nie są zaduszone samochodami. Istnieje kod,
z którym można w miarę dobrze pracować. Zapytam więc jeszcze raz: Dlaczego
żyjemy w środowisku które jest prawie nie do wytrzymania?

Czy nie jesteśmy sami temu winni? Dlaczego działamy jedynie reaktywnie? Dlaczego
czekamy bezczynnie aż środowisko stanie się nie do zniesienia?
