---
aliases:
- /2018/09/muzyka-fibonacciego/
date: '2018-09-26T10:17:05-03:00'
description: Świat naturalnie daje się opisać matematyką, ale zrobić świat z matematyki
  jest już trudniej.
draft: false
tags:
- muzyka
- dywagacje
title: Muzyka Fibonacciego

---

{{< youtube "IGJeGOw8TzQ" >}}

Myśląc o tworzeniu muzyki w oparciu o idee matematyczne, od razu się
zastanawiam, jaka idea za tym stoi. Istnieją ciekawe związki pomiędzy matematyką
i muzyką, na przykład to, że częstotliwości podstawowe nut można policzyć jako
440Hz * 2^(x/12), gdzie x to liczba półtonów od środkowego A. Środkowego
oczywiście arbitralnie, w oparciu o fizykę i fizjologię ucha.

<!--more-->

Idea chyba polega na tym, że próbujemy rozciągnąć te zależności
matematyczno&ndash;muzyczne dalej. Skoro ciąg Fibonacciego ma unikalne właściwości,
to i muzyka oparta o tę sekwencję też powinna być unikalna.

Według mnie logika ta się nie sprawdza. Wynika to chyba z mojego spojrzenia na
matematykę. Matematyka jest narzędziem którego używamy do opisania
rzeczywistości (fizyki). Którego kawałka matematyki używamy, zależy od rodzaju
problemu który rozwiązujemy (a nie odwrotnie).  Do każdego kawałka fizyki da sie
przypasować lub stworzyć odpowiedni kawałek matematyki. W drugą stronę to już
nie działa. Mając dany kawałek matematyki, nie potrafimy wydedukować, do którego
aspektu fizyki on się przypasuje. Być może do wielu, być może do żadnego, jest
to nie do przewidzenia.

Jak to się ma do muzyki? Wzięcie ciągu Fibonacciego jest wzięciem arbitralnego
kawałka matematyki. Stworzenie muzyki jest stworzeniem czegoś fizycznego (fal
dźwiękowych). Upieramy sie więc żeby aplikować arbitralny kawałek matematyki do
arbitralnego kawałka fizyki.

Dany kawałek matematyki może się do fizyki nijak nie mieć, i trochę mam takie
wrażenie kiedy słucham powyższego utworu. Brzmi to jak polukrowane losowe
dźwięki.  Nie mówię że to utwór jest brzydki. Chodzi raczej o to, że nie zawiera
on żadnej interesującej struktury -- melodii, rytmu, harmonii, czy formy.
(Alternatywna hipoteza: struktura ta istnieje, ale moje ucho nie jest gotowe żeby
ją odebrać.)

Gdybym miał szukać relacji pomiędzy ciągiem Fibonacciego i muzyką, spróbowałbym
drogi czystszej matematycznie, bardziej związanej z matematyką której używamy
w akustyce. Na przykład, spróbowałbym przyłożyć ten ciąg nie do nut, ale do
częstotliwości. W ten sposób zamiast tworzyć utwór muzyczny, być może dałoby się
stworzyć jakiś ciekawy dźwięk, np. barwę instrumentu.

Albo rozejrzałbym się po ciekawych cechach ciągu Fibonacciego, i spróbował
znaleźć równoległe idee ze świata kompozycji albo akustyki.

Można by też zaaplikować ciąg Fibonacciego nie do wysokości dźwięków, tylko ich
długości i rytmu.

Dobieranie sposobu przyłożenia ciągu Fibonacciego do muzyki jest samo w sobie
pełnoprawnym projektem artystycznym.

Można też podejść do sprawy prosto, i napisać piosenkę która opisuje ideę
uzywając słów. Na przykład [Phi-bonacci Nova][phibonacci] z uroczo sepleniącą
wokalistką. Zaczyna się ona słowami:

[phibonacci]: http://www.miltonline.com/2010/09/13/phibonacci-nova/ "Test"

> F-F-Fi-Fib-Fibo

Długość słów zdaje się reprezentować pierwsze liczby ciągu: 1, 1, 2, 3, (5).
Chociaż nie wiem, dlaczego jest „Fibo” zamiast „Fibon” (długość: 5) Być może
liczą „Phibo” jako 5 znaków. O ile liczymy znaki, a nie sylaby czy fonemy.

I to powyższe jest już wartością samą w sobie: zauważamy wzorce w utworze
muzycznym i zastanawiamy się, w jaki sposób różne idee matematyczne, muzyczne
i lingwistyczne, mają się do siebie nawzajem.
