+++
date = "2007-08-14T11:38:26"
draft = false
title = "Odwrotny dobór naturalny"
aliases = [ "/2007/08/odwrotny-dobor-naturalny/",]

+++

Jednym z elementów ewolucji jest dobór naturalny, który z grubsza polega na
tym, że istnieje korelacja pomiędzy „jakością” osobnika i jego szansą na
reprodukcję. W przypadku zwierząt są to proste wyznaczniki, na przykład wśród
myszy większą szansę na dochowanie potomstwa mają te które sprawniej uciekają
przed kotem.

Wszystko jest w porządku kiedy rozważam zwierzęta. Niestety, kiedy przechodzę
do gatunku ludzkiego, zaczynają się schody. Jeżeli macie dzieci, proszę, nie
bierzcie tego do siebie, kiedy powiem że wśród ludzi w pierwszej kolejności
rozmnażają się ludzie głupi, brzydcy i źli.

Ci pierwsi z powodów bardzo prostych, takich jak niemożność przyswojenia sobie
podstawowych zasad biologii i „sztuki” antykoncepcji. Ci najczęściej idą do
ołtarza z brzuchem i rozwodzą się po kilku latach. O brzydkich nie będę się
rozpisywał, powiem tylko że Angelina Jolie powinna mieć o wiele więcej niż
tylko jedno dziecko!

Poważniejszą sprawą są ludzie źli. Trzy razy byłem w życiu oszukany na większe
pieniądze i za każdym razem były to osoby które właśnie miały dzieci. Albo małe,
typu rok-dwa, albo właśnie się dzieci spodziewające. Zastanawiam się, co jest
pierwsze. Jedna teoria jest taka, że ludzie skądinąd uczciwi, pod wypływem
posiadania potomstwa nagle stwierdzają że mogą oszukiwać innych dla dobra swoich
dzieci. Zaczynają widzieć świat jako dychotomię oni-my, gdzie świat, włącznie
z innymi żyjącymi w nim ludźmi, stanowi wyłącznie funkcję aprowizacyjną,
a [imperatyw kategoryczny Kanta][imperatyw] idzie w odstawkę.

[imperatyw]: http://pl.wikipedia.org/wiki/Immanuel_Kant#Imperatyw_kategoryczny

Drugą teorią jest to, że ludzie źli mają z natury tendencję do szybszego
posiadania dzieci, na przykład po to żeby ich rodziny zdobywały przewagę
liczbową, lub w przypadku różnorakich sytuacji w których dziecko jest
doskonałym instrumentem politycznym, takich jak sprawy majątkowe. Może też być
tak że ludzie z natury źli stają się pod wpływem dzieci jeszcze gorsi niż byli
wcześniej.

Można spojrzeć na to też od strony ludzi mądrych i uczciwych. Kiedy się nad tym
zastanowić, można łatwo dojść do wniosku że obydwie te cechy utrudniają
posiadanie dzieci. Ludzie mądrzy będą starali się zaplanować swoje życie,
w którym będą chcieli skończyć wyższe studia, dostać dobrą pracę, a dziecko będą
chcieli mięć wtedy kiedy będzie to miało dla nich życiowy sens. Oni też lepiej
zdają sobie sprawę, jak dużą odpowiedzialnością jest wychowanie dziecka i jak
trudne to zadanie. Ludzie uczciwi z kolei będą chcieli zapewnić swojej rodzinie
byt poprzez uczciwą pracę, co szczególnie w Polsce graniczy z niemożliwością. Na
dodatek to oni właśnie stanowią ofiary ludzi nieuczciwych, więc de facto muszą
poprzez uczciwą pracę wyżywić nie tylko siebie, ale też i masę oszustów. Jeżeli
ktoś jest uczciwy i głupi, ma jeszcze w miarę dużą szansę na podjęcie decyzji
o posiadaniu dziecka. Ale osoba uczciwa i mądra...  szczególnie w Polsce...
raczej nie zdecyduje się na dziecko. Przed wyjazdem do Londynu, ma się rozumieć.

Całość nastraja raczej pesymistycznie. Jeżeli to co obserwuję wokół siebie
dzieje się również na większą skalę, ludzkość będzie stawać się coraz głupsza
i bardziej nieuczciwa.

----
**Komentarze**

* Gość (2007-08-14 20:50:22): Kilka dopisków:  
 Ostro rozmnażający się
  Chińczycy uczciwie, wręcz niewolniczo produkują dobra świata zachodniego.
  Mądrzy i uczciwi nie muszą być dorobkiewiczami. Mogą być dziedzicami
  jakiegoś dochodu pasywnego. Łatwiej w takich warunkach i się rozwijać, i
  poczynać dzieci niż pracownikom najemnym. Warto też przemyśleć dla siebie, co
  jest sukcesem rozrodczym &#8211; wiele dzieci i dziedziczenie wśród nich
  pozycji pracownika najemnego z pokolenia na pokolenie czy mniej, a o większej
  władzy, swobodzie, komforcie życia. Czy wydaje Ci się, że linii górnika
  łatwiej wyginąć, czy właściciela kopalni, którego stać na najnowsze zdobycze
  medycyny?  Warto dorzucić w kontekście tych rozważań, że 8 % Azjatów
  jest potomkami jednego z największych gwałcicieli w historii świata Czyngisa
  Chana &#8211; h t t p : / /
  en.wikipedia.org/wiki/Genghis_Khan#Claimed_descendants_study  Ciekawe w
  tym kontekście jest również studium &#8222;Why beautiful people are more
  intelligent&#8221; (h t t p : / / w w w .
  lse.ac.uk/collections/MES/pdf/I2004.pdf) na chwilę obecną orzekające to, co w
  tytule, i przewidujące w dłuższej perspektywie rozdzielenie się ludzkości na
  brzydkich troglodytów i pięknych inteligentów &#8211; każdych krzyżujących się
  we własnej grupie.
* GiM (2007-08-15 10:33:39): @Gość: uch, to normalnie zachacza o Wellsa,
  tylko czekać, ąż troglodyci będą się żywić inteligentami i hodować ich jak
  bydło :]
* Gosia (2007-10-14 23:30:36): Cóż... zawsze mnie bawiły opinie osób nie
  posiadających dzieci na temat trudności ich wychowania, trzeba przyznać, że
  rzeczywiście jest trudno :) ale mówię to z uśmiechem :)))) bo ta trudność jest
  najmilszą na świecie ponad pracę w google i wszelkie mijające
  doznania&#8230;.......ale żeby orzekać korelację pomiędzy własną  naiwnością a
  posiadaniem potomstwa&#8230;..hmmm &#8230;ciekawa jestem rozważań nt
  rozmnażania zwierząt ;))
