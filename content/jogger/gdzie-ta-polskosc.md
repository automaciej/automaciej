+++
date = "2007-08-16T22:12:25"
draft = false
title = "Gdzie ta polskość?"
aliases = [ "/2007/08/gdzie-ta-polskosc/",]

+++
Kiedy przyjechałem do Dublina, jedną z pierwszych moich myśli było pytanie:
„Czy ja w ogóle wyjechałem z Polski?” W barze Polacy, na ulicy Polacy, w
sklepie Polacy, w ochronie Polacy, w laboratorium Polacy, a w domu w którym
mieszkam, ostateczną statystyką jest: siedem na czternaście mieszkań jest
zajętych przez Polaków.

Była to jednak myśl dość powierzchowna. Jasne, spotykam ludzi którzy mają ten
sam pierwszy język co ja i z łatwością [rozpoznaję][rozpoznac] ich na ulicy. Na
przykład po białych skarpetkach, albo po wrzucaniu butelki po piwie do morza,
albo po sposobie chodzenia w stylu „wrzody pod pachami”. Czasami się za nich
wstydzę, czasami jestem dumny kiedy słyszę że są uważani za dobrych pracowników.
Z czasem zacząłem kwestionować swój związek z resztą Polaków w Irlandii i koniec
końców, zamiast „czy ja w ogóle wyjechałem z Polski?” zacząłem się zastanawiać

[ropoznac]: //piotrslotwinski.blogspot.com/2007/06/jak-rozpoznac-polaka-w-irlandii-i-jak.html

**Czy ja w ogóle kiedykolwiek mieszkałem w Polsce?**

Jeżeli odrzucimy rzeczy najbardziej powierzchowne, takie jak język i
geografia, odpowiedź przestaje być oczywista. Jeżeli za typowego Polaka uznamy
amatora piłki nożnej pijącego wódkę przed nielegalną cyfrówką, to ze mnie taki
Polak jak z koziej dupy trąba. Można też powiedzieć, że tutaj Angole się
specjalnie od Polaków nie różnią. Musimy szukać polskości gdzieś indziej.

Może w edukacji. Uczestniczyłem w polskim systemie edukacji gdzieś do 15-go
roku życia. Potem chodziłem do bardzo jak na Polskę nietypowego, społecznego
liceum, gdzie relacja nauczycieli i uczniów była zupełnie inna niż w
państwowych liceach i nie było stopni. Był tylko poziom podstawowy i wyższy.
Jak ktoś się czymś interesował, zaliczał przedmiot na poziomie wyższym. A
jeżeli chciał tylko mieć go z głowy, zaliczał na podstawowym i to było w
porządku. Nie było rywalizacji o stopnie bo i tak każdy wiedział czym się
interesuje i sam postanawiał czy chce się czymś bliżej interesować, czy nie.
Nie mieliśmy przedmiotu p.t. „Język polski”. Zamiast tego była humanistyka, w
której było wystarczająco dużo elementów jęz. polskiego żeby program został
zatwierdzony przez ministerstwo, ale od Potopu i innych polskich tasiemców
było tam więcej elementów historii kultury, a szczególnie filozofii. Moja
wychowawczyni, fantastyczna osoba, jest buddystką.

To była szkoła bardzo niepolska w takim sensie, że była bardzo do polskich
szkół niepodobna. Była natomiast stworzona przez osoby które wykazując zdrowy
patriotyzm, zaraz po przemianach politycznych zajmowały się nowymi nurtami
edukacji, zakładając pierwsze społeczne liceum ogólnokształcące na
Bednarskiej, którego moje liceum było początkowo filią. Była to też szkoła
elitarna, w takim sensie że mój rocznik pochodził z naboru do I SLO, w którym
było tylko 60 miejsc, a kandydatów 850. Nie miałem wystarczająco dużo punktów
i nie załapałem się do tej 60-tki (cholerny język polski!), ale spokojnie
załapałem się do drugiej 60-tki (dzięki matematyce), z której powstała filia
Bednarskiej, która dość szybko się uniezależniła. Niektóre osoby z tego
elitarnego rocznika są obecnie istotnymi postaciami w życiu Polski, na
przykład jeden z kolegów został doradcą w randze ministra. Ale o ile czuję się
cały czas związany z tymi ludźmi, związek całości z Polską jest dla mnie co
najmniej niewyraźny.

Typowo polską rzeczą jest jaskrawe rozwarstwienie społeczeństwa pomiędzy „lud”
i elitę intelektualną, bez łącznika w postaci klasy średniej. Gdybym się za
taką elitę uważał, byłby to może jakiś element polskości. Ale nie zaliczam
siebie do żadnej elity. Nie znam bliżej historii niczego, literaturę zupełnie
wyrywkowo, filozofii tylko liznąłem, a wyższej matematyki nigdy nie zgłębiłem
w zadowalającym stopniu i w ogóle mam poważne wątpliwości co do tego, czy się
na czymkolwiek naprawdę porządnie znam. Przyjaciel powiedział mi dzisiaj że
mam otwartą głowę i sprawne narzędzie w środku ― przyjąłem komplement, ale w
głębi ducha uważam że jak na elitę to jednak trochę za mało. Tak więc typowo
polska „elitarność” raczej do mnie nie pasuje.

Kolejną sprawą jest religia. Polska jest krajem w którym kościół katolicki
[rości sobie](http://www.kosciol.pl/article.php/20060520115254964) 95%-owy
udział w rynku. Pominę, że powiślańska parafia, pomimo że nie widziała mnie od
dwudziestu lat, wciąż zalicza mnie ― miałem nieszczęście zostać ochrzczonym ―
do grona swoich „wiernych”.

Z typowo polskiego „Bóg, Honor, Ojczyzna”, pierwsze jest fikcją, drugie to
sprawa wyłącznie osobista, a trzecie to coś w stylu GNU Hurd, czyli „gdybyśmy
wiedzieli jak to będzie wyglądać to nawet byśmy nie zaczynali”. Słowem,
najbardziej polskie elementy światopoglądu są mi tak bliskie jak
średniowieczna koncepcja płaskiej ziemi, pamiętając że już starożytni Grecy
wiedzieli, że ziemia jest okrągła.

Najbliższe mi, typowo polskie elementy kultury to polscy pisarze, z których
najwyraźniej pamiętam i najbardziej szanuję Gombrowicza, Witkacego. I tak się
akurat składa, żeby ci właśnie autorzy byli zjadliwymi krytykami wielu aspektów
polskości.  [Kulminacją][wesele] tej krytyki jest, tym razem u Wyspiańskiego,
wers „miałeś chamie złoty róg”. Po lekturze Wesela zrozumiałem że nie ma co się
wygłupiać i trzeba stąd pryskać.  Oczywiście, nie zrobiłem tego od razu,
poczekałem na wszelki wypadek, dałem Polsce piętnaście lat szansy. Niestety,
Polska tę szansę zmarnowała. A polska literatura była w pewnym sensie
antypolska. Być może niekoniecznie anty-cała- Polska, ale z pewnością rzuciła
wyraźny cień wątpliwości, który z czasem, zamiast maleć, rósł.

[wesele]: http://pl.wikisource.org/wiki/Wesele:_Akt_III#Scena_XXXV

Z całą pewnością bardzo polskim elementem jest historia tego kraju. Miejsce z
którego pochodzę przechodziło zupełnie inne koleje losu niż reszta Europy. Ale
posiadanie jakiejś historii jakoś nie przechodzi testu „i co z tego?”. Jaki ta
historia ma wpływ na mnie, czego mogłem się z niej nauczyć i na ile mnie ona
ukształtowała? Jakoś tam, być może. Ale nie jest to nic oczywistego. Od
historii Polski o wiele większy wpływ na mój światopogląd miała lektura [Braci
Karamazow](http://pl.wikipedia.org/wiki/Bracia_Karamazow).

Architektura i krajobrazy polskie są bliskie większości Polaków i na pewno
wiele osób identyfikuje swoją polskość z sentymentem dla Bieszczad czy Mazur.
Ja jednak nigdy nie byłem zapalonym turystą i właściwie nigdy nie przywiązałem
się ani do miejsc które odwiedzałem ani tych w których mieszkałem.

Na takim najbardziej prostym poziomie codziennego życia, było mi dokładnie
wszystko jedno, gdzie się znajduję. Nigdzie w Polsce, poza liceum, nie
przynależałem do żadnej grupy z którą mógłbym się identyfikować. Mieszkałem w
różnych miejscach i trochę do nich tęskniłem. Teraz tęsknię trochę do
Piaseczna, bliskości lasu i zapachu palonego zimą koksu. Ale w Piasecznie
tęskniłem za Lyngby pod Kopenhagą, a w Lyngby tęskniłem za Polami
Mokotowskimi. W warstwie codziennej moje życie wszędzie wyglądało z grubsza
podobnie, a esencja moich zainteresowań i aktywności była gdzieś zupełnie
indziej, albo w muzyce, albo w informatyce, w zupełnym oderwaniu od miejsca.

Będąc jednym z dziesiątek tysięcy Polaków w Irlandii, czuję się mimo wszystko
reprezentantem Polski. I za każdym razem kiedy mam możliwość opowiedzieć
Irlandczykom coś o Polsce, nie wiem właściwie, o czym mam mówić. Na razie
odsyłam znajomych do polskiego sklepu po torcik wedlowski.

Niesamowite jest to, że zadając sobie tak proste i z pozoru oczywiste pytanie,
nie widzę oczywistej odpowiedzi. Nie łączy mnie z Polską ani sentyment do
polskich miejsc, ani przywiązanie do jakiejś grupy Polaków, ani polska
literatura, ani polskie zwyczaje, religia czy kuchnia. Jedyne co mam z całą
pewnością polskie, to ten dziwny, twardy język z prześmiesznym akcentem na
przedostatnią sylabę. I co z tego?

----
**Komentarze**

* Cachotterie (2007-08-16 22:27:54): Dziękuję.  
 Od półtora miesiąca
  mieszkam w Londynie, od momentu decyzji o przeprowadzce wszyscy mnie pytali
  &#8222;kiedy planujesz wracać&#8221;. A ja mam nieustannie wrażenie, że nie
  planuję wracać &#8211; i chyba Twoja notka poukładała mi w głowie dość wyraźną
  odpowiedź, dlaczego nie &#8211; bo czuć to wszystko gdzieś czułam już bardzo
  dawno, tyle że błądziło to pod niejasnym pojęciem &#8222;nie jestem patriotką,
  nie kocham swojego kraju&#8221;.  Tęsknię za ludźmi w Polsce, za
  rodziną, za przyjaciółmi, szczególnie tymi z licealnych czasów właśnie. Za
  całą resztą &#8211; podobnie jak Ty&#8230;
* dracek (2007-08-16 22:53:39): Czasami sam się zastanawiam &#8211; mieszkam
  w tym kraju &#8211; czy ja jestem Polakiem. Chodzę i widzę jak zachowują się
  inni i nie pasuje do tego obrazu.
* hcz (2007-08-16 22:56:29): &#8222;Nigdzie w Polsce, poza liceum, nie
  przynależałem do żadnej grupy z którą mógłbym się identyfikować.&#8221; 
  Być może te właśnie słowa są najważniejsze z tego, co napisałeś. I może
  Polska nie jest tu najważniejsza. Może po prostu (podobnie jak ja &#8212; tak
  mi się przynajmniej wydaje) masz instynkt stadny w zaniku&#8230;
* szopa (2007-08-17 00:01:46): Nie chcę Cię rozczarować, ale Twój wpis aż
  epatuje polskością. Nawet jeżeli nie nosisz białych skarpetek i nie masz
  krótko ogolonych włosów, to za jego pomocą właśnie udowodniłeś, że całkowicie
  zasługujesz na różowy dowód osobisty z orzełkiem.  Z moich obserwacji
  wynika, że podobne uczucia żywi bardzo wielu młodych, wykształconych Polaków
  za granicą. Za to, nie zaobserwowałem ich ani u Flamandów, ani u Niemców, ani
  u Holendrów, Włochów albo Amerykanów.  Pozdrowienia z Hagi.
* hcz (2007-08-17 00:06:54): @szopa: To ciekawe&#8230; Twierdzisz, że
  przedstawiciele wymienionych przez Ciebie nacji nie mają problemów z
  tożsamością...?
* Cachotterie (2007-08-17 09:27:33): Szopa: od kiedy to, że statystyczny
  Niemiec dobrze się czuje ze swoją narodowością ma cokolwiek wspólnego z tym,
  czy wykształcony Polak się czuje dobrze ze swoją? Gdzie tu jest jakikolwiek
  związek, udowadniający &#8222;ach, jaki Ty jesteś polski&#8221;?  
 I co
  niby jest takie &#8222;polskie&#8221; &#8211; to że ktoś nie czuje związku z
  krajem i większością rodaków? W takim razie postawa odwrotna &#8211; czyli
  tych którzy np. z podudek ideologicznych w kraju zostają &#8211; to już jest
  niepolska?  To że podobne uczucia żywi bardzo wielu Polaków za granicą,
  zwykle wykształconych, nie jest niczym dziwnym, czysta statystyka rzekłabym.
  Ci którzy dobrze się czują z Polską i polskością zostają w Polsce, a nie
  wyjeżdżają.
* hcz (2007-08-17 22:13:06): BTW we włoskim też
  jest prześmieszny akcent na przedostatnią sylabę...
* szopa (2007-08-17 22:14:52): ad Hcz i ad Cachotteriel  Nie twierdzę,
  że inne nacje nie mają problemów tożsamościowych (o Flamandach na pewno wiem,
  że mają, przede wszystkim na linii bycia Belgiem/bycia Flamandem). Nie
  twierdzę również, że ktoś, kto nie wyjeżdża z Polski zachowuje się nie po
  polsku &#8212; nie wiem, jaki fragment mojego komentarza mógł to
  zasugerować.  Twierdzę jednak, że młodzi Polacy wyjeżdżający na Zachód
  przeżywają swoje problemy tożsamościowe w bardzo charakterystyczny sposób,
  inny niż na przykład Niemcy, Włosi czy Amerykanie. I chyba nawet trochę
  częściej (to ostatnie zapewne się bierze z tego, że Polacy postrzegają siebie
  jako dużo biedniejszych niż mieszkańców krajów, do których wyjeżdżają).
  Ten charakterystyczny sposób przeżywania problemów tożsamościowych
  zaobserwowałem u siebie, moich znajomych i Automacieja właśnie.
* Cachotterie (2007-08-17 23:04:18): Cóż, myślę że bardziej niż z narodowości
  wynika to z poziomu społeczno-intelektualnego wyjeżdżających&#8230;  
 W
  żadnym innym chyba kraju z taką pogardą jak w Polsce nie traktuje się elity
  intelektualnej (bo skąd się wzięło określenie wykształciuchy jak nie z
  pogardy/lekceważenia). W żadnym też innym kraju chyba ludzie w zawodach typu
  pielęgniarka, lekarz, nauczyciel (i inne zawody &#8222;służby
  publicznej&#8221;) nie są w tak kiepskiej sytuacji finansowej względem reszty
  społeczeństwa. Z tym, że nie mówię tu o np. lekarzu który owszem, dorobił się,
  ale kosztem pracy na X etatach, brania masy dyżurów i pracy w prywatnej
  klinice na dokładkę &#8211; mówię o podstawowej pensji. Co za tym idzie,
  Polacy wyjeżdżający to w bardzo dużym stopniu ludzie po studiach wyższych
  &#8211; nawet jeśli za granicą nie trafiają do zawodu, tylko na przysłowiowy
  zmywak, to wciąż niejednokrotnie są to łebscy ludzie. Natomiast emigranci z
  Niemiec, Belgii (czy skąd tam jeszcze) &#8211; wydaje mi się &#8211;
  prezentują zdecydowanie szerszy przekrój społeczny, nie ma jakiejś wybijającej
  się wyjeżdżającej grupy.  
 Myślę że Ameryki nie odkryję twierdzeniem, że
  statystyczny misio-bysio bezkarkowy (tudzież jego niemiecki odpowiednik)
  raczej nie zaprząta sobie głowy problemami tożsamościowymi, natomiast
  zdecydowanie częściej takie coś przytrafia się komuś &#8222;głębszemu&#8221;
  intelektualnie.  Chodzi mi o to po prostu, że jeśli z Polski wyjedzie
  100 osób, z czego np. 90 to &#8222;elyta&#8221;, to zdecydowanie łatwiej w
  takiej grupie zaobserwować problemy tożsamościowe &#8211; bo te osoby po
  prostu myślą już na takim poziomie abstrakcji. Natomiast jeśli z Niemiec na
  100 osób &#8222;elyty&#8221; jest 20 (czyli jeśli rozkład wyjeżdżających
  odpowiada rozkładowi populacji) to te problemy i ich przeżywanie jest dużo
  mniej zauważalne&#8230;  Druga rzecz, że czytasz polskie blogi,
  rozmawiasz z polskimi znajomymi, łatwo Ci zaobserwować problemy tożsamościowe.
  Ile czytasz belgijskich/niemieckich/francuskich blogów i ilu masz bliskich
  znajomych tej narodowości, żeby móc mówić &#8211; ci emigranci nie mają takich
  problemów jak polscy emigranci?...
* szopa (2007-08-18 02:07:14): Akurat tak się składa, że mam całkiem dużo
  znajomych z różnych krajów, niektórych nawet dość bliskich. Zeszły rok
  spędziłem w Leuven, gdzie łatwiej się czasami po angielsku w sklepie dogadać
  niż po holendersku, teraz z kolei pracuję w małej, ale bardzo międzynarodowej
  firmie. Też mają jakieś tam swoje problemy z tożsamością (może oprócz
  Holendrów, bo oni nie wydają się zdolni do tak wyrafinowanych uczuć), ale (jak
  już mówiłem) wydawały się inne niż nasze.  Poza tym, zauważ, że w
  pewnym sensie nie ma czegoś takiego jak belgijscy abo holenderscy
  emigranci&#8230; Prosty Belg/Holender/Niemiec nie ma zbytnio interesu w
  szukaniu szczęścia na drugim końcu Europy &#8212; u siebie ma najlepsza opiekę
  socjalną, bezpieczeństwo zatrudnienia, sporo kasy. Jeżeli już wyjeżdża, to
  raczej na lepszą uczelnię, do ciekawszej pracy itp. To daje im zupełnie inną
  perspektywę: nie są tacy zgorzkniali i wkurzeni na swój własny kraj jak
  my.  Z drugiej strony, po roku spędzonym w szeroko pojętej Flatlandii
  stwierdzam, że Polska jest wcale mieszkalnym krajem i z pewną ulgą przyjmuję,
  że następny rok pomieszkam sobie w Warszawie.
* Asia (2011-08-23 14:07:39): "There is a Polish word, "żal", a beautiful
  word, impossible to translate. It means sadness, nostalgia, regret, being
  hurt, and yet it is something else. It feels like a howling inside you, so
  unbearable that itbreaks your heart".  
 Artur Rubinstein "My young years"
  Alfred A. Knopfy, New York 1973.  Żal mi tamtych nocy i dni  
 W
  ogniu Twoich rąk  
 Nieznany dziki ląd  
 Czy wiesz  
 Może to  

  Była miłość  Bajm - Żal mi tamtych nocy i dni  Polskość
  przepadła. Dziś to postreżim "nie wolno - musisz" kontra tułaczka.
  Joanna 1979
* Asia (2011-08-23 14:09:56): "There is a Polish word, "żal", a beautiful
  word, impossible to translate. It means sadness, nostalgia, regret, being
  hurt, and yet it is something else. It feels like a howling inside you, so
  unbearable that itbreaks your heart".  
 Artur Rubinstein "My young years"
  Alfred A. Knopfy, New York 1973.  Żal mi tamtych nocy i dni  
 W
  ogniu Twoich rąk  
 Nieznany dziki ląd  
 Czy wiesz  
 Może to  

  Była miłość  Bajm - Żal mi tamtych nocy i dni  Polskość
  przepadła. Dziś to postreżim "nie wolno - musisz" kontra tułaczka.
  Joanna 1979
