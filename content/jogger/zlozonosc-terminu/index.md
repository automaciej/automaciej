---
title: "Złożoność terminu"
description: "Czym różni się koncept skomplikowany od prostego? Zobaczmy to na przykładzie stron statku."
date: "2018-09-08T10:41:11-03:00"
draft: false
tags:
 - "sceptycyzm"

---

Intuicyjnie oczekujemy, że dobre koncepty w nauce są proste i eleganckie. Na
przykład, planety krążą wokół słońca po orbitach, a nie wokół Ziemi, po jakichś
skomplikowanych spiralach, [deferentach i epicyklach][deferent]. Samo to że
model kopernikański jest prostszy i bardziej elegancki, daje mu jakby większą
moc w tłumaczeniu jak działa ruch planet, przekonuje nas lepiej niż model
ptolemejski. Nie ma w nim zbędnych, nie do końca wyjaśnionych elementów.

Ale co to znaczy, że koncept jest prosty? Weźmy przykład z żeglugi.

Statek ma dwie burty, i nazywają się one [bakburta i sterburta][burty].
Startując więc od dziobu idąc zgodnie z kierunkiem wskazówek zegara, zawsze
będziemy widzieli w kolejności dziób, sterburtę, rufę, bakburtę, i znowu dziób.
Nie używa się terminów lewo-prawo, ani nawet przód-tył.

<!--more-->

_Notabene, zetknąłem się z tymi terminami w książce Ringworld Larry'ego Nivena.
Książka trochę trąci myszką i seksizmem, ale można jej to wybaczyć biorąc pod
uwagę, że została napisana w latach siedemdziesiątych. Polecam._

Załóżmy że spotkaliśmy kogoś, kto wychował się na pokładzie statku, i jest od
dziecka zaznajomiony z konceptami bakburty i sterburty, ale nie słyszał
o koncepcie stron lewej i prawej. Chcielibyśmy wyjaśnić tej osobie, nazwijmy ją
Józef, co to znaczy lewo i prawo.

**Józef:** Co to znaczy, lewa strona?  
**Automaciej:** Lewa strona to jest bakburta.  
**Józef:** I już?  
**Automaciej:** I już, to wszystko!  
**Józef:** A, to świetnie! W takim razie w tej chwili patrzę w lewo?  
**Automaciej:** Nie, czekaj… to nie do końca tak… W tej chwili patrzysz w prawo.
Widzisz, stoimy na statku naprzeciwko siebie, ja jestem zwrócony w stronę
dziobu, ale ty jesteś zwrócony w stronę rufy. Więc dla ciebie lewo jest tam, o.  
**Józef:** Jak to? Wskazujesz na sterburtę.  
**Automaciej:** Tak, kiedy jesteś skierowany przodem w stronę dziobu i patrzysz
w lewo, to patrzysz na bakburtę. Ale kiedy stoisz skierowany w stronę rufy
i patrzysz w lewo, to patrzysz na sterburtę.  
**Józef:** Brzmi to jakoś skomplikowanie. Lewa strona to nie jest po prostu
bakburta, tylko się zmienia w zależności od tego w którą stronę jestem zwrócony.  
**Automaciej:** Faktycznie. I właśnie się zorientowałem, że jak stoisz zwrócony
w kierunku sterburty i patrzysz w lewo, to patrzysz na dziób. A jak jesteś
zwrócony w stronę bakburty i patrzysz w lewo, to patrzysz na rufę.  
**Józef:** To po co używać jakiegoś nienaturalnego, skomplikowanego terminu,
który zależy od tego w którą stronę jestem zwrócony? Nie lepiej zostać po prostu
przy prostej sterburcie i bakburcie? Ale czekaj, zróbmy podsumowanie, strona
lewa to jest (1) bakburta jeżeli stoję zwrócony w kierunku dziobu, (2) dziób,
jeżeli stoję zwrócony w kierunku sterburty, (3) sterburta jeżeli stoję zwrócony
w kierunku rufy, albo (4) rufa, kiedy stoję zwrócony w kierunku bakburty.  
**Automaciej:** Zgadza się.  
**Józef:** Bez sensu.

Tutaj nie mam za bardzo jak przekonać Józefa do tego że idea strony lewej
i prawej jest prosta. Mógłbym co najwyżej powiedzieć „wyobraź sobie że jesteś
statkiem, wtedy twoja bakburta to lewa strona”, ale nawet wtedy można
przypuszczać, że Józef, który wychował się na statku, będzie miał problemy ze
znalezieniem lewej czy prawej strony kiedy będzie zwrócony w kierunku rufy, bo
jego sterburta nie będzie się pokrywała ze sterburtą statku, i odwrotnie.

Moi dziadkowie opowiadali podobną historię: przed wojną rekrutom z polskiego
chłopstwa z zapadłych wsi wkładano w jeden but słomę a w drugi siano, i zamiast
komend „lewa noga, prawa noga!”, wydawano komendy „słoma, siano!” Założę się że
każdy chłop znał i odróżniał cztery strony swojej zagrody, jednocześnie nie
operując pojęciem strony lewej i prawej.

_Co do prawdziwości historii z sianem i słomą, nie wiem ile jest w niej prawdy.
Nie znalazłem żadnych dobrych źródeł, ale historia znalazła się w kilku
komentarzach, również po angielsku („hay-foot, straw-foot”). Był nawet film
amerykański o tym tytule, z 1919 roku._

Podobny problem możemy napotkać próbując zrozumieć napis [„stój za żółtą
linią”]({{< relref "/jogger/za-zolta-linia/index.md" >}}) który znajduje
się na peronach linii DART w Dublinie.

Nowe pojęcia wyjaśniamy poprzez łącznie wcześniej poznanych pojęć. Pojęcia
pozornie proste mogą wymagać skomplikowanego wyjaśnienia, i nie ma żadnego
oczywistego sposobu żeby zadecydować, które pojęcie jest bardziej „podstawowe”,
bo zależy to od naszego doświadczenia.

[burty]: https://pl.wikipedia.org/wiki/Burta_(statek_wodny)
[deferent]: https://pl.wikipedia.org/wiki/Deferent
