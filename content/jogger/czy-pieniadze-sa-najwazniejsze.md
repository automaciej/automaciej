+++
date = "2003-12-20T20:00:50"
draft = false
title = "Czy pieniądze są najważniejsze?"
aliases = [ "/2003/12/czy-pieniadze-sa-najwazniejsze/",]

+++

Czy pieniądze są najważniejsze? Są. I nie są. Czasami są...  
  
Dzisiaj miałem zajęcia z Zarządzania Projektami Informatycznymi. W produkcji
oprogramowania znane są trzy zasadnicze podejścia: amerykańskie (najważniejsza
kasa), europejskie (najważniejsze żeby można było się czymś-tam pochwalić)
i japońskie (najważniejsza doskonałość w każdym calu). Pieniądze są uniwersalnym
wymiennikiem dóbr materialnych i to ma swoje zalety. Ale traktowanie pieniędzy
jako wyznacznika wszystkiego niszczy całą przyjemność z pisania programów.
Pieniądze daje klient. Więc kiedy klient czegoś chce, to co by to nie było,
firma to klientowi daje. Nieważne, jaki to ma wpływ na projekt. Klient płaci to
rządzi.  

Czyli pieniądze są be.  

Z drugiej strony nie można pracować bez pieniędzy. Nawet, jeżeli praca jest
fascynująca, człowiek musi z czegoś żyć.  

Czyli pieniądze są be ale są konieczne. Innymi słowy, ich brak też jest be.  

Nie lubię się o nie upominać. Kiedy ktoś coś dla mnie robi, płacę mu niezależnie
od tego, czy on się o nie upomina. W końcu, pieniądze dostaje się za pracę czy
za upominanie się? Bo jeżeli za upominanie się, to ja wolę się upominać niż
pracować. Zajmuje zdecydowanie mniej czasu.  

Jestem gotów do poświęcania dużej ilości czasu, jeżeli wierzę w to co robię.
A co jeżeli robię coś dla pieniędzy, których potem nie ma? Zdecydowanie wolę
robić coś co uważam za ważne, szczególnie kiedy dostaję za to pieniądze. Na
czas.  

To jak, pieniądze są najważniejsze, czy nie są?
