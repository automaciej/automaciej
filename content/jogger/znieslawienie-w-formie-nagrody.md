+++
date = "2008-12-19T11:42:20"
draft = false
title = "Zniesławienie w formie nagrody"
aliases = [ "/2008/12/znieslawienie-w-formie-nagrody/",]

+++

Wyobraźmy sobie, że jesteśmy w teatrze — to przykład podawany przez Jamesa Randi
— i właśnie kończy się przedstawienie, powiedzmy, Hamlet. Kurtyna zapada, a po
chwili pojawia się na scenie młodzieniec w rajtuzach i peruce.  Kłania się
publiczności, wszyscy klaszczą, zadowoleni z występu. Ktoś krzyknął: „Świetna
gra aktorska!” W tym momencie młodzieniec podnosi rękę, prosząc o ciszę.

—Ale ja naprawdę jestem księciem Danii!

Pierwszą rzeczą jaką bym pomyślał, byłoby: „to jest albo początek, albo koniec
jego kariery.”

Powiedzenie ludziom i mediom że coś _jest prawdziwe_, potrafi mieć piorunujące
skutki. Na przykład, [Uri Geller](http://en.wikipedia.org/wiki/Uri_Geller) od
lat wykonuje trzy sztuczki na krzyż. Żaden iluzjonista nie byłby w stanie zrobić
takiej kariery jak Geller, mając tak marny repertuar. Wszystko opiera się tam na
tym, że Geller mówi, że on nie udaje. Według niego to nie iluzja: twierdzi że
_naprawdę_ ma zdolności paranormalne, a łyżeczki zgina [siłą
umysłu](http://yt-subs.appspot.com/view?video=agd5dC1zdWJzcgwLEgVWaWRlbxj1OAw).

Notabene, w ostatni weekend listopada tego roku
[dostał](http://www.magicconventionguide.com/2008/uri-geller-recieves-the-berglas-foundation-services-to-promotion-of-magic-award/)
nagrodę Fundacji Davida Berglasa za „zasługi dla iluzjonistyki”. To jak to jest?
James Randi [jest tym zdegustowany](http://itricks.com/randishow/?p=37),
przypadki takie jak Geller są hańbą dla profesji iluzjonistów. Iluzjoniści
owszem, zwodzą widza, ale są co do tego otwarci. Geller nie jest: Nie
dostaniecie prostej odpowiedzi.”

Wiele pytań nie ma prostej odpowiedzi, ale coś takiego jak „czy twoje występy
opierają się na sztuczkach iluzjonistycznych?” nie wygląda na pytanie które
miałoby nie mieć prostej odpowiedzi. Ale Geller po prostu nie ma już odwrotu,
chyba głównie z powodów finansowych. Gdyby teraz zadeklarował że jest
iluzjonistą, zostałby szybko pozwany do sądu i poproszony o oddanie pieniędzy
które wziął np. za szukanie zaginionego dziecka. Stworzył potwora, z którym
prawdopodobnie będzie musiał żyć już do końca, tak jak dziewczynki które
[oszukały](http://en.wikipedia.org/wiki/Cottingley_Fairies) nawet samego
Arthura Conan Doyle'a, a potem nie miały odwagi się do tego przyznać.

Jedyne co mu pozostaje, to migać się od odpowiedzi. „Czy jesteś
sztukmistrzem?” — padło pytanie po wręczeniu nagrody.

> Kontrowersje mi służą, patrząc ma moją karierę; mówiłem że mam zdolności
> paranormalne, i muszę cały czas odnajdywać się na nowo, nie dostaniecie
> prostej odpowiedzi. Muszę chronić wykonawców w moim programie [The Next Uri
> Geller-przyp.tłum.], jestem im to winien, nie chcę wiedzieć jak oni to robią,
> chcę tylko mieć najbardziej niesamowity program jaki może być. Powiedzmy że
> nie robiłem tego naprawdę, powiedzmy że w ostatnich latach robiłem w konia
> dziennikarzy, naukowców, rodzinę, przyjaciół... was... Jeżeli zdołałem ich
> zwieść, muszę być największy...?

Ta wypowiedź nawet bardziej go zdradza:

> Gdybym miał zaczynać karierę teraz, moja kariera byłaby skończona, szybkość
> Internetu, technologia która pozwala przekazywać wiadomości o wydarzeniach,
> nie byłbym w stanie rozpocząć kariery w taki sposób w jaki zacząłem w tamtych
> latach.

Co on ma na myśli? Że gdyby można było „przekazywać wiadomości o wydarzeniach”,
jego kariera zostałaby zniszczona? Brzmi to tak, jakby jego kariera wypaliła
dlatego, że jakieś niekorzystne dla niej wiadomości nie ujrzały światła
dziennego.

Ale dlaczego Geller w ogóle przyjął nagrodę? Gdyby ktoś zawiadomił mnie, na
przykład, że została mi przyznana nagroda za zasługi w służbie aktorstwa,
odpisałbym grzecznie, że zaszła pomyłka, ponieważ nie jestem aktorem. Cóż innego
mógłbym zrobić? Pojechać, odebrać nagrodę, a kiedy ktoś by mnie zapytał czy
jestem aktorem, odpowiedzieć „nie dostaniecie prostej odpowiedzi”?

Może Geller powinien był odmówić przyjęcia nagrody, stwierdzić że to potwarz, po
czym pozwać Davida Berglasa do sądu? Kiedy Randi powiedział, że [Geller jest
sztukmistrzem](http://www.youtube.com/watch?v=Z9oNkC7nJ-w), ten pozwał go do
sądu, zdaje się, o zniesławienie. Przyznanie nagrody za zasługi w służbie
iluzjonistyki wygląda na zawoalowane „czy przestał pan już bić swoją żonę”, to
znaczy tutaj, „jesteś sztukmistrzem”.

----
**Komentarze**

* Moarc/J-23 (2008-12-20 21:13:46): Właśnie zastanawiałem się, skąd się biorą
  brednie na temat zjawisk paranormalnych, kiedy w do mojego gabinetu wefrunął
  jak anioł...  
 Sztukmistrz z Lublina.  ;p
