---
date: 2015-12-24T16:02:23
tags:
- języki
title: Jak się uczę portugalskiego
---

Niepostrzeżenie [minęło 6 lat]({{< relref "/jogger/taksowka-do-obidos.md" >}} "Historia z taskówkarką")
od kiedy [zacząłem]({{< relref "/jogger/portugalski-lekcja-1.md" >}} "Pierwszy wpis o portugalskim") się uczyć portugalskiego. Zawsze traktowałem i nadal traktuję
tę naukę lekko. Jest to pokierowane prostą zasadą: kiedy coś jest proste, robi
się to częściej. Im trudniejsze, tym rzadziej. Oto, jakie rzeczy robiłem, i co
z nich wynikło:

<!--more-->

## Obiady portugalskie

_Na czym polega:_ Spotykamy się w 3 czy 4 osoby, portugalski musi być językiem
ojczystym co najmniej jednej osoby. Obiad razem z kawą trwa około godziny.

_Czy działa:_ TAK

_Zalety:_ Łatwe, regularne, trenuje interakcje po portugalsku, przy okazji
można poznać nowe osoby.

_Wady:_ Nie ma zapisu rozmowy, trzeba się wysilać żeby robić notatki podczas
rozmowy, co czasami ją trochę rozbija.

## Ustawienie telefonu i komputera na portugalski

_Na czym polega:_ Zmiana ustawienia systemowego.

_Czy działa:_ TAK

_Zalety:_ Łatwe, pozwala nauczyć się podstawowego słownictwa komputerowego. I
tak wiem gdzie co jest na ekranie, więc nieznane słowa mi nie przeszkadzają.

_Wady:_ Czasami jak chcę zrobić coś istotnego, np. zabukować hotel, nagle
pokazuje mi się strona po portugalsku, którą muszę przeczytać ze zrozumieniem,
bo inaczej mogę zrobić błąd w rezerwacji. Jest to komplikacja która czasami
pojawia się w nieodpowiednim momencie. W zależności od nastroju albo załatwiam
sprawę po portugalsku, albo ręcznie przestawiam język na angielski.

## Ćwiczenia gramatyczne _Gramática Activa_

_Na czym polega:_ Jest to książka z ćwiczeniami w której można pisać ołówkiem,
typu książki z której nauczyciele w liceum rozdają kserówki żeby robić na
lekcji.

_Czy działa:_ NIE

_Zalety:_ Uczy zasad, dzięki którym można dociec, kiedy użyć takiej czy innej
formy.

_Wady:_ Dość nudne. Kojarzy się ze szkołą. Ma tabelki, a nie lubię tabelek.
Wolę sam dociekać zasad na podstawie przykładów. Gotowa tabelka jest niczym
zdradzone zakończenie filmu.

## Książka: Harry Potter

_Na czym polega:_ Otwieram książkę, w drugiej ręce słownik, i usiłuję czytać.

_Czy działa:_ Dotychczas nie, ale za jakiś czas spróbuję jeszcze raz.

_Zalety:_ Z książki się można dużo nauczyć o języku, zarówno jak się co mówi,
jak i rozwinąć sobie słownictwo.

_Wady:_ Zaskakująco trudne. Żeby przebrnąć przez pierwszą stronę musiałem
sprawdzić w słowniku 24 słowa. Po kilku stronach odczułem że wkładam w to masę
wysiłku, a historia nie za bardzo posuwa się do przodu i dałem za wygraną.

## Komiksy: Scott Pilgrim, Persépolis

_Na czym polega:_ Otwieram komiks (papierowy), w drugiej ręce słownik
(papierowy), i usiłuję czytać.

_Czy działa:_ TAK

_Zalety:_ W komiksach jest mniej tekstu, więc nawet jeżeli trzeba dużo
sprawdzać w słowniku, akcja idzie do przodu w zadowalającym tempie.

_Wady:_ Trzeba włożyć wysiłek w znalezienie interesujących komiksów.
Próbowałem na przykład czytać Astroboya, ale nie wciągnął mnie. Scott Pilgrim
był już lepszy (basista!), a Persépolis jest świetne, bo tematyka jest
interesująca. Dużo jest w komiksach wyrażeń idiomatycznych, których nie da się
znaleźć w słowniku, więc czasami nie jestem w stanie samodzielnie zrozumieć o
co chodzi. Muszę zaznaczać dymki w komiksie ołówkiem, i pytać się osób
portugalskojęzycznych.

## Filmy fabularne z napisami angielskimi

_Czy działa:_ NIE

_Zalety:_ Miło się ogląda, bo bez większego wysiłku można się zorientować o co
chodzi w akcji.

_Wady:_ Kiedy czytam angielskie napisy, przestaję słuchać portugalskich
dialogów; prawie nic z nich do mnie nie dociera.

## Filmy fabularne z napisami portugalskimi

_Czy działa:_ TAK

_Zalety:_ Można się łatwo zorientować jakie portugalskie słowa zostały
wypowiedziane.

_Wady:_ Podobnie jak w komiksach, dużo żargonu, czasami ciężko zrozumieć o co
chodzi nawet ze słownikiem.

_Swoją drogą:_ Przydaje się oglądać z kimś portugalskojęzycznym, chociaż dla
takiej osoby jest to raczej nudne kiedy ciągle wciskam pauzę i pytam „co ona
powiedziała?” Dlatego czasami muszę się pogodzić z tym że zrozumiałem dialog
tylko pobieżnie; czasami potwierdzam tylko ogólne znaczenie, np.: „ten niższy
facet chciał iść do domu bo był zmęczony a ten drugi go namawiał na wyjście do
klubu, tak?”

## Filmy fabularne bez napisów

_Czy działa:_ Różnie

_Zalety:_ Zmusza do wysiłku przy słuchaniu.

_Wady:_ Dużo mi umyka. Po jakimś czasie męczę się i przestaję w ogóle słuchać.
Nie mogę obejrzeć całego filmu za jednym posiedzeniem. Chyba jest jeszcze na
to zbyt wcześnie. Trudno też jest dobrać poziom: Filmy dla dorosłych posługują
się skomplikowanym językiem, a filmy dla dzieci nie mają ciekawej fabuły.

_Swoją drogą:_ Może warto wypróbować filmy z gatunku kina familijnego?

## Zagadywanie osób portugalskojęzycznych w przestrzeni publicznej

_Na czym polega:_ Kiedy słyszę że ktoś rozmawia po portugalsku np. na ulicy,
podchodzę i rozmawiam

_Czy działa:_ Różnie. Czasami ludzie nie mają ochoty rozmawiać. Czasami działa
świetnie, np. kiedyś spędziłem całą podróż samolotem rozmawiając z
Brazylijczykiem, z którym kontakt utrzymuję do dzisiaj.

_Zalety:_ Nie wymaga planowania, i rozwija pewność w użyciu języka.

_Wady:_ Wymaga przełamania nieśmiałości. Czasami pomimo prób nawiązania
rozmowy, kontakt się nie udaje.

## Wakacje w Portugalii

_Czy działa:_ Trochę; ale nie tak jak by się tego można spodziewać. Żeby
używać języka na wyjeździe trzeba to specjalnie zaplanować, np. zatrzymywać
się w hostelu ze wspólną przestrzenią, a nie zamykać w hotelowym pokoju.

_Zalety:_ Przygoda! Ciekawe interakcje z ludźmi, kiedy się zdarzają. Buduje
pewność w użyciu języka: „zarezerwowałem hotel przez telefon!”

_Wady:_ Generalnie drogie i trudne; ilość faktycznej interakcji po portugalsku
mniejsza od spodziewanej. W przeciwieństwie do Irlandii, Portugalczycy nie są
aż tak skorzy do rozmów, żeby rozmawiać z nieznajomymi w pociągu czy w
autobusie.

## Obozy / szkoły językowe w Portugalii

_Czy działa:_ TAK (i nie: pojechałem raz, i chyba więcej już nie pojadę)

_Zalety:_ Duuuża ilość interakcji po portugalsku! Poznawanie nowych ludzi;
kilka znajomości utrzymuję do dzisiaj.

_Wady:_ Wysoki koszt. Wyjazd na 1 tydzień kosztuje rzędu €1000, a tydzień to
za mało, taki wyjazd ma sens kiedy się jedzie na 2 tygodnie.

## Fiszki do nauki słówek (dodane 2017-06-18)

_Na czym polega:_ Codzienne przeglądanie kart ze słownictwem.

_Czy działa:_ TAK

_Zalety:_ Można opanować dużą liczbę słów w relatywnie krótkim czasie.

_Wady:_ W rozmowie przypominam sobie te słowa opóźnieniem wystarczającym żeby
przerwać płynność wypowiedzi.

[Więcej o nauce z fiszek &raquo;]({{< relref "/jogger/fiszki-do-nauki-slowek/index.md" >}} "Automaciej: Fiszki do nauki słówek")

## Czat online (dodane 2018-05-03)

_Na czym polega:_ Rozmowy online z mniej lub bardziej przypadkowymi osobami w
Internecie.

_Czy działa:_ TAK

_Zalety:_ Po chwili poszukiwań można trafić na ciekawe osoby, i rozmawiać na
ciekawe tematy. W dłuższej perspektywie można nawet nawiązać przyjaźnie.

_Wady:_ Potrafi zająć dużo czasu, stać się uzależniający, podobnie jak zresztą
inne formy czatu. Dla nauki języka jest to dobre, ale dla życia już
niekoniecznie.

Kilka słów komentarza: przy wymianie językowej warto z drugą osobą ustalić, na
jakiej zasadzie będzie przebiegała ta wymiana. Na przykład: przez tyle czasu po
angielsku, i przez tyle czasu po portugalsku.

Istniejące serwisy:

* HelloTalk -- głównie rozmowy 1:1, czyli jest to trochę serwis randkowy, tylko
  że bez randkowania.
* Polyglosia -- Grupy (dla każdego języka osobna) w sieci Telegram. Można się
  zapisać pod adresem https://t.me/polyglossia\_bot
* Discord -- Zaproszenie: https://discord.gg/xMwmBZe ([źródło][reddit-discord])

[reddit-discord]: https://www.reddit.com/r/Portuguese/comments/5hh6v9/discord_server_for_portuguese/

## Krótkie filmiki komediowe

_dodane 2023-03-06_

Na przykład Porta dos Fundos.

_Na czym polega:_ Wielokrotne oglądanie krótkiego (2-3 minuty) filmiku na
YouTube, próba rozpracowania wszystkiego co mówią, co do słowa. To jest
zupełnie inna rzecz niż np. oglądanie filmu w którym jest masa dialogów i
czasami rozumie się piąte przez dziesiąte. W filmie to może przejść, bo tam
jest istotne żeby po prostu się osłuchiwać z językiem. W przypadku krótkich
filmików jest inaczej: tutaj bierzemy krótki (lecz bogaty) fragment pod lupę i
próbujemy dociec znaczenia każdego słowa (i czasami nawet gestu.)

_Czy działa:_ TAK

_Zalety:_ Elastyczne, nie zajmuje dużo czasu, rozrywka też niezła. Uczę się
języka mówionego, z idiomami i wyrażeniami kolokwialnymi.

_Wady:_ W miarę często potrzebowałem pomocy, np. potrzebowałem wysłać komuś
link do filmiku żeby ktoś mi pomógł zrozumieć co jest mówione. Nie jest to
problemem jeżeli filmik ma napisy, ale nawet jak są napisy to i tak trzeba
pomocy żeby dekodować idiomy i odniesienia do kultury czy polityki.

## Podkasty

_dodane 2023-03-06_

_Na czym polega:_ Słuchanie podkastów, ale nie podkastów do nauki języka, tylko
podkastów po prostu o tym co nas interesuje tak generalnie. W moim przypadku
był to Nerdcast.  Trochę więcej kontekstu: Przez pierwsze kilka lat nauki
portugalskiego rozmawiałem zawsze w kontrolowanym otoczeniu. Była to stołówka,
na której był jakiś poziom hałasu, ale generalnie niewielki. Rozmawiałem z 1
osobą, ewentualnie z 2, max 3. Rozmowy były w dość powolnym tempie. Potem
zdarzyło się że wylądowałem w restauracji przy stole z zdaje się 5-ma osobami
które zaczęły prowadzić bardzo ożywioną dyskusję. Rozłożyło mnie to na łopatki.
Przez pierwsze kilka minut byłem w stanie z grubsza śledzić co się dzieje, ale
działo się tyle rzeczy naraz że w pewnym momencie nastąpiło "przeciążenie
systemu" i niemal całkowicie się wyłączyłem. I na dodatek zrobiłem się
zestresowany. Więc postanowiłem że muszę się jakoś nauczyć radzić sobie w
rozmowie grupowej. Dlatego wybrałem dość hałaśliwy podkast w którym bierze
udział kilka osób naraz.

_Czy działa:_ TAK – ale dopiero na bardziej zaawansowanym etapie. Na początek nie polecam.

_Zalety:_ Pomaga przyzwyczaić się do hałaśliwej rozmowy w grupie.

_Wady:_ Potrafi być nieprzyjemnie, kiedy pomimo największych wysiłków nie
jesteśmy w stanie śledzić tego co się dzieje. Dlatego polecam spróbowanie, i
jeżeli nie pójdzie, odstawienie na bok i spróbowanie na przykład za pół roku,
albo za rok.

## Programy publicystyczno-komediowe – z przewodnikiem

_dodane 2023-03-06_

W moim przypadku było do Greg News. Czyli coś w stylu Last Week Tonight (John
Oliver), tutaj prowadzącym był Gregório Duvivier.

_Na czym polega:_ Oglądanie programu we dwie osoby, wciskanie pauzy kiedy coś
jest niejasne. Rozmowa o tym, do czego odnoszą się żarty.

_Czy działa:_ TAK

_Zalety:_ Zabawne, rozrywkowe, ucząc bawi, bawiąc uczy.

_Wady:_ Nie da się za bardzo w pojedynkę, bo programy te są przesycone
odniesieniami i jest tego generalnie za dużo żeby się przez wszystko przekopać.
Trzeba też dobrze poszukać żeby znaleźć program który nas będzie interesował,
takich może nie być wiele.

[_Zobacz też: komentarze do tego wpisu_]({{< relref "/jogger/jak-sie-ucze-portugalskiego-komentarze.md" >}})
