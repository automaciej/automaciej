---
title: "Najkrótsze lekcje"
description: ""
date: "2021-07-15T22:40:40+01:00"
draft: true
tags:
 - "raptularz"
 - "rozwój"

---

Któregoś razu, w czasach kiedy grałem na gitarze, kolega basista opowiedział jak
to był na warsztacie basowym prowadzonym przez Wojciecha Pilichowskiego, na
którym Pilich powiedział że każdy dźwięk musi mieć swój początek i koniec.

Kiedy wiele lat później wziąłem bas do ręki, przypomniało mi się to, i nauczyłem
się grać na basie w oparciu o to jedno właśnie zdanie. Wynika z niego tak wiele,
że można z niego wysnuć całą technikę gry na basie.

Innego razu mój szef w pracy, Amerykanin, zatrzymał się na moment i wypowiedział
dłużej i wyraźniej "u" w słowie cups. To mnie zainspirowało, przyjrzałem się
temu, i [poprawiłem wymowę niektórych samogłosek w angielskim][szwa].

Innym jeszcze razem, ten sam szef, w rozmowie o pisaniu, powiedział żeby sobie
zadać pytanie, "jak to zdanie ma się do poprzedniego?" Zacząłęm sobie zadawać to
pytanie podczas pisania, i myślę że dzięki temu lepiej dziś piszę. (Pomijając to
że prawie wcale nie piszę.)

Kiedy byłem nastolatkiem, robiłem proste prace graficzne do Wiedzy i Życia, i
tam kierownikowi działu graficznego opowiadałem coś, zafascynowany, już nie
pamiętam dokładnie, o Indianach i ich stylu życia. On na to odpowiedział, że
kultury egzotyczne są owszem fascynujące, natomiast jeżeli się przyjrzeć bliżej
kulturze Zachodu, to ma ona też sporo do zaoferowania.  I w tym okresie mniej
więcej zainteresowałem się mitologią starożytnej Grecji, a potem kawałkami
filozofii i psychologii.

Na studiach informatycznych z kolei kolega opowiadał o tym że algorytm „musi być
jak żyleta,” czyli zajmować się tylko tym problemem do którego został stworzony,
i niczym innym. Do dziś daje mi to do myślenia; mentalnie tłumaczę sobie to na
„za co jest odpowiedzialny ten kawałek kodu?” i zadaję sobie to pytanie
wielokrotnie podczas pisania kodu.

Czyli zaledwie kilka razy mi się w życiu zdarzyło się że ktoś powiedział jedną
krótką rzecz, która mi utkwiła w pamięci, z której wykiełkowało coś dla mnie
nowego.

W ostatnim tygodniu przyszła mi do głowy krótka myśl, i utkwiła mi w głowie
podobnie jak tamte. Podczas rozmowy, zadać sobie pytanie, "o czym jest ta
rozmowa?" Być może dla innych ludzi to jest rzecz oczywista, ale dla mnie… nie
jest! Zacząłem sobie podczas rozmów zadawać to pytanie, i doszedłem do ciekawych
wniosków.

Podsumowując, oto lista moich lekcji:

* „[Kultura Zachodu ma sporo do zaoferowania.][kultura]”
* „Każdy dziwięk musi mieć swój początek i koniec.”
* „Cuuuuups”.
* „Jak się to zdanie ma do poprzedniego?”
* „Algorym musi być jak żyleta”
* „Jaki jest temat tej rozmowy?”

[szwa]: {{< relref "andrzej-pomaga-wymowic-szle.md" >}} "Wymówić szłę"
[kultura]: {{< relref "kultura-zachodu.md" >}}
