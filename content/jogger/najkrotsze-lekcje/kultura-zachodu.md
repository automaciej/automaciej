---
title: "Kultura Zachodu"
description: "Cudze chwalicie, swego nie znacie."
date: "2024-10-02T01:41:02-04:00"
draft: true
tags:
 - "opowieści"

---

W okresie pomiędzy podstawówką i liceum miałem dość wolnego czasu i dość wolny
komputer: Amigę 500. Jako że zrobiłem już piersze kroki w modelowaniu 3D,
pomaszerowałem do wydawcy Wieczy i Życia, i zapytałem czy nie potrzebują
przypadkiem jakichś grafik komputerowych. Okazało się że tak, i zrobiłem dla
nich kilka przynajmniej dwie ilustracje. Jedna to było coś w rodzaju drzewa
zbudowanego ze stożków, a druga to wizualizacja bazy na Marsie.

<!--more-->

W okresie tym różne osoby wśród moich znajomych fascynowały się różnymi
tematami, szczególnie egzotycznymi. Na przykład kulturą Indian. W sensie nie
tych z Indii tylko tych z Ameryki Północnej. W dziale grafiki Wiedzy i Życia
pracował bardzo ciekawy człowiek, którego nazwiska już w tej chwili nie pomnę, z
ktorym przeprowadziłem kilka rozmów po godzinach. Było to o tyle ciekawe, że on
był facetem być może trzydziesto czy trzydziestoparoletnim, a ja miałem
piętnaście lat i rzadko kiedy zdarzało się żeby ktoś mnie potraktował na
poważnie. Rozmowa z szefem działu graficznego była właśnie jednym z tych
wyjątków. Kiedy opowiedziałem coś o tych Indianach, on odpowiedział że - nie
pamiętam dokładnie jakich słów użył -- o ile egzotyczne kultury potrafią być
fascynujące -- trzeba uważać żeby nie odrzucać naszej własnej kultury tylko
dlatego że wydaje się błaha i codzienna. Że wystarczy trochę poszukać, i można
znaleźć i w Zachodniej kulturze bogactwo którego byśmy się wcześniej nie
spodziewali.

I faktycznie, w liceum zainteresowałem się kolebką kultury Zachodu, czyli
starożytną Grecją, poczytałem trochę mitologii, poznałem architekturę i trochę
też filozofię. Do dzisiaj poczytuję sobie Dialogi Platona, i nie tak dawno
przesłuchałem audiobooka z Iliadą i Odyseją.

Jest też druga strona medalu, na którą też należy uważać, a mianowicie żeby nie
ignorować kultur egzotycznych tylko dlatego że są egzotyczne. W ektremalnych
przypadkach może to być symptom rasizmu. Same słowa tutaj nie wystarczą żeby to
ocenić, trzeba popatrzeć na większy kontekst.

W ostatnich latach obserwuję trochę podobną tendencję u Brazylijczyków
mieszkających w Dublinie. Znam kilka osób które przyjechały do Dublina grając
muzykę generalnie zachodnią: metal, rocka, czy bluesa. I po przyjeździe do
Dublina osoby te zabrały się za naukę muzyki brazylijskiej, a czasami wręcz za
naukę tradycyjnych brazylijskich instrumentów, takich jak np. mandolina.

Wracając do szefa działu graficznego i rozmowy z nim, to nie była to rozmowa
przyjemna. Temat o którym zacząłem wtedy mówić, został jak by na to nie patrzeć,
przez rozmówcę odrzucony. Kunszt ze strony rozmówcy był taki, że zamiast mnie do
siebie zniechęcić, zdołał powiedzieć to wszystko tonem na tyle przyjaznym i
językiem na tyle wyważonym, że pozostałem otwarty na jego sugestie. Oczywiście
ukłuło mnie trochę to co powiedział, ale nie na tyle żebym się miał odwrócić czy 
zniechęcić do rozmowy. Do dzisiaj nie wiem do końca jak on to zrobił. Czy to był
dobór słów, czy ton głosu, czy coś jeszcze innego.
