+++
date = "2006-08-30T15:15:49"
draft = false
title = "Nie zrobię dopóki nie zrozumiem"
aliases = [ "/2006/08/nie-zrobie-dopoki-nie-zrozumiem/",]

+++
Jeżeli usiłuję pracować, ale co pięć minut opadają mi ręce, to znaczy że albo
problem jest niewłaściwie postawiony albo próbuję go rozwiązać w niewłaściwy
sposób.

Najbardziej deprymują mnie rzeczy powtarzalne. Jestem leniwy, to raz. Dwa, że
nie potrafię zrobić tego samego dwukrotnie i się nie pomylić. Jeżeli jestem do
czegoś zmotywowany, to najczęściej przez myśl, że przygotowany mechanizm
będzie później wykonywał robotę za mnie.

Kolejna deprymująca rzecz to implementowanie czegoś, czego nie rozumiem,
czegoś co nie posiada przejrzystej dla mnie struktury logicznej. Kiedy
rozumiem zagadnienie, mogę wyprowadzić abstrakcje, uogólnić i zautomatyzować.

Jeżeli zadanie nie daje się przedstawić i rozwiązać w ten sposób, po prostu
nie jestem w stanie go wykonać. Teoretycznie jest możliwe bezmyślne wykonanie
wszystkich punktów po kolei... _ale ja tego nie potrafię!_

Dopiero koło północy zacząłem dostrzegać w moim zadaniu możliwe do
uogólnienia, powtarzające się wzorce. Od razu zrobiłem zaczątek programu
odzwierciedlającego strukturę którą dostrzegłem. _Co za ulga!_

  * Każde pojęcie będzie zdefiniowane [jeden raz][dry].
  * Jeżeli się pomylę, to pomylę się też tylko raz. Jeżeli błąd będzie dotyczył
    wszystkiego, poprawka tego błędu będzie również dotyczyć wszystkiego.
  * Jeżeli w którymś miejscu zadanie będzie wyłamywać się z ogólnego schematu,
    będę mógł się zastanowić czy to jest uzasadniony wyjątek, czy też może
    niekonsekwencja w specyfikacji, którą należy naprawić.

[dry]: http://en.wikipedia.org/wiki/Don%27t_repeat_yourself

Gdyby szefostwo mi było _wytłumaczyło_, na czym polega istota zadania,
zaoszczędziłbym cały dzień pracy. Widocznie pół godziny czasu szefa jest warte
więcej niż mój cały dzień.

