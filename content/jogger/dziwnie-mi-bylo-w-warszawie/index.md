---
aliases:
- /2017/01/dziwnie-mi-bylo-w-warszawie/
date: '2017-01-04T20:32:11Z'
description: Czułem się tak, jak gdyby ulice Warszawy znów naigrawały się ze mnie.
image: /images/2017/warszawa-2017.jpg
tags:
- raptularz
title: Dziwnie mi było w Warszawie

---

Pojechałem do Warszawy na kilka dni. Inaczej niż wcześniej. Tym razem nie do
urzędu miasta, ani do prawnika, ani na sesję z mediatorami, ani na rozprawę
sądową. Przyjechałem zobaczyć Warszawę.

{{< figure src="warszawa-2017-640px.jpg" title="Widok z tarasu w PKiN" alt="Widok z tarasu PKiN. Słoneczny zimowy dzień, ale bez śniegu. Widać Galerię Centrum, Rotundę, i dalej panoramę miasta w kierunku Wisły." >}}

<!--more-->

Kiedy odwiedzam stare kąty, co prawda widzę Warszawę aktualną, nową, ale mam
równoległe wrażenie, że się cofnąłem w czasie, i jestem emocjonalnie w roku
powiedzmy 2001, i usiłuję rozkręcić zespół acid-jazzowy. Albo w roku 2004,
jestem na studiach zaocznych, jednocześnie usiłując zarobić na czynsz.
Szczególnie dotkliwie pamiętam uczucie frustracji w zmaganiu się z tym wszystkim
co mi się w Polsce nie udało. A nie udało się praktycznie wszystko, no może poza
tymi jedynymi studiami informatycznymi. Te się udały.

Pod koniec lat spędzonych w Polsce udało mi się w końcu wypracować jakiś tam
stopień niezależności, tzn. byłem w stanie zarobić na podstawowe utrzymanie. Ale
odłożyć już nie byłem w stanie.

W 2017 czułem się tak, jak gdyby ulice Warszawy znów naigrawały się ze mnie:
„ledwie wiążesz koniec z końcem frajrze, nie stać cię na nic, nie masz na
samochód, nie masz na składki na emeryturę, nie masz na wakacje, nie masz na
restaurację, tra la la la la!” W 2001 mogłem tylko podkulić ogon.  Teraz mogę
odpowiedzieć w myślach: „To nieprawda! Właśnie, że mam!” i wstawić jakąś
soczystą inwektywę.
