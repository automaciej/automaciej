+++
# vim:set nosmartindent nocindent ft=markdown:
date = "2007-10-05T11:18:47"
title = "Z niedalekiej przeszłości"
tags = [ "opowieści", "irlandia" ]

+++
Uch. Nie chce ruszyć. Ciągnę jeszcze raz, trochę mocniej. Nic. Naciskam
przycisk, który, jak się domyślam, zwalnia blokadę dżwigni, ale widocznie to nie
wystarczy. Może trzeba zrobić coś jeszcze? Pociągnąć do góry? W dół? Może
jeszcze jakiś przycisk? Niby proste, przestawić dżwignię z P (park) na D (drive?
[duh?](http://www.urbandictionary.com/define.php?term=duh "Duh in Urban Dictionary" )).

<!--more-->

Nie chcę kolejny raz zawracać głowy gościowi z wypożyczalni
samochodów. No ale muszę jakoś ruszyć ten samochód!

Pierwszy raz w życiu siedzę za kierownicą samochodu z automatyczną skrzynią
biegów. Co na moim miejscu zrobiłby prawdziwy linuksowiec? Man samochód?
Otwieram schowek i zaczynam wygrzebywać jego zawartość. Ubezpieczenie i jakieś
inne papiery... to nie to. O! Jest instrukcja obsługi... indeks... strona
35... A! Trzeba trzymać wciśnięty hamulec. Przestawiam dżwignię i powoli
ruszam. Po której stronie mam jechać? Po dwudziestu godzinach podróży można
mieć wątpliwości. Dopiero co zacząłem się przywyczajać do lewostronnego ruchu
w Irlandii, a tutaj nagle prowadzę samochód w ruchu prawostronnym.

W Irlandii jest inaczej niż w Polsce, ale jest tam też dużo Polaków, są
polskie sklepy, a czasami nawet zdarza się usłyszeć polską reklamę w
irlandzkim radio. Natomiast tutaj w Kaliforni, jest naprawdę inaczej. Nie ma
już Polaków i naprawdę nie ma twarogu. Nie jest to już kwestia pojechania do
centrum i wizyty w polskim sklepie. Tutaj twarogu po prostu nie ma. Nigdzie.
Są natomiast rzeczy, których nigdy wcześniej nie widziałem, małe i duże. Małe
są na przykład talerzyki na których w jednej kafeterii są elementy posiłku. A
duże... są na przykład budynki w San Francisco. Co i rusz natrafiam na rzeczy
które nie wiem co znaczą. Na przykład na jezdni często napisane jest XING PED.
Fajnie, na lotnisku w Los Angeles też zapowiadali samoloty po chińsku, ale to
wcale nie znaczy że ja od razu zrozumiem co do mnie mówi dynastia Xing.
Dopiero kolega Francuz wyklarował mi, że ped to pedestrian, a X to cross. Duh.
A inne rzeczy -- nie wiem do czego są, a jeżeli wiem do czego są, to nie wiem
jak się ich używa. I często problem stanowi nie to, że użycie jest zbyt
skomplikowane, ale dlatego że jest zbyt proste.

Na przykład kiedyś radośnie wskoczyłem do wanny żeby wziąć prysznic. Czyli,
wiecie, takie coś z czego leci woda, najlepiej w jakiejś znośnej temperaturze.
Pod prysznicem kontrolujemy dwa w miarę niezależne parametry: wielkość
strumienia wody i jego temperaturę. Kontrolujemy je niewprost, bo mając jeden
kurek z ciepłą a drugi z zimną wodą, musimy się nagimnastykować żeby np.
zmienić wielkość strumienia nie zmieniając temperatury. Niektóre armatury
ułatwiają to, udostępniając jedną dżwignię, którą możemy ruszać lewo-prawo
żeby regulować temperaturę, a strumień kontrolujemy ruszając góra-dół. W
każdym razie, wygodnie, czy niewygodnie, parametry mamy dwa. Bo to są dwa
parametry, prawda, tego już się nie da dalej uprościć, prawda?

[![](http://lh6.google.com/maciej.blizinski/RwXwwmj-b_I/AAAAAAAAAUc/lIWbcB4lP8A/s144/IMG_5359.JPG)](http://picasaweb.google.com/maciej.blizinski/VisitingUSA/photo#5117761269352263666)

Jeżeli ta wajcha jest do regulacji strumienia, to gdzie się reguluje
temperaturę? Jeżeli to jest temperatura, gdzie się włącza wodę? Przeszukałem
łazienkę jeszcze raz. Tak, tam naprawdę nie ma żadnej innej wajchy, kurka,
przycisku, niczego. Okazuje się że można to uprościć. Pierwsze ćwierć obrotu
puszcza wodę, a pozostałe pół reguluje temperaturę. Ameryka jest dla mnie za
prosta!

Ale to nie znaczy że nie czuję się tu swojsko. Może to zabrzmi dziwnie, ale
momentami czuję się tu bardziej swojsko niż gdziekolwiek indziej! Chociażby ze
względu na muzykę. W którym kraju usłyszę Over The Rainbow na lotnisku
krajowym? W którym kraju wejdę do przypadkowej kawiarni i usłyszę Ellę
Fitzgerald, Wesa Montgomery, albo Charliego Parkera? W którym kraju pokręcę
kurkiem od radia i trafię na Normana Browna? Tutaj jest jak... w domu! W domu,
w którym jazz leciał z głośników w dużym pokoju, sypialni, kuchni i łazience.

Pierwszy raz w życiu odbywałem ćwiczenia psychofizyczne znane powszechnie jako
jetlag. Na przykład: _Po południu rozmawiaj z kolegami jakby nigdy nic i czuj
się jakby była pierwsza w nocy._ Ale zabawa!

Jest ileś rzeczy, które chciałem kupić przez internet, ale zawsze odstraszały
mnie ceny wysyłki do Europy. Teraz, skoro już jestem na miejscu, mogę skorzystać
i pozamawiać wszystko na co mam ochotę. Na przykład, zamówiłem, jeszcze raz,
bumerangi. Paczka z bumerangami wysłana do mnie do Irlandii nigdy nie dotarła na
miejsce. Nie była też śledzona ani ubezpieczona, więc pewnie leży teraz o kogoś
kto myśli że bumerangi rzuca się na płask. Ale nie ma co płakać nad rozlanym
mlekiem, zamówiłem cztery nowe bumerangi. Jeden leciusieńki, piankowy, do
rzucania w domu. Drugi też piankowy, trochę większy.  Trzeci drewniany,
dopasowany do damskiej ręki. Czwarty, [Challenger
2](http://www.boomerangs.com/challenger2.html "Challenger 2" ), jest poważnym
długodystansowym bumerangiem o zasięgu, jak twierdzi producent, blisko 100m.
Ale frajda! Drugim większym zakupem są dwa kolejne kursy z TTC.

W pierwszą niedzielę pojechaliśmy z kolegą obejrzeć [San
Francisco](http://picasaweb.google.com/maciej.blizinski/VisitingUSA "San
Francisco" ). Jakie tam wszystko wielkie! Zaliczyliśmy, oczywiście, Comp USA,
czyli wielki supermarket komputerowy, oraz Apple Store, gdzie mogłem pobawić
się, jak już się dopchałem, [iPhone](http://www.apple.com/iphone/ "iPhone" ).
W drugą niedzielę wybrałem się do [Muzeum Historii Komputerów](http://picasawe
b.google.com/maciej.blizinski/MuseumOfComputerHistory "Muzeum Historii
Komputerów" ). Dziwne to uczucie, widzieć swój pierwszy komputer za szybą
w muzeum. Kiedyś żartowałem, że tak będzie. Okazuje się że żartowanie sobie nie
powoduje zaniknięcia dziwnego czucia się.

[![](http://lh6.google.com/maciej.blizinski/RwVey2j-bLE/AAAAAAAAAUA/B3vmfz4Rghs/s160-c/MuseumOfComputerHistory.jpg)](http://picasaweb.google.com/maciej.blizinski/MuseumOfComputerHistory)  

---  
[Museum of Computer History](http://picasaweb.google.com/maciej.blizinski/MuseumOfComputerHistory)  
  
Sprawdza się wiele rzeczy które słyszałem o USA. Że jest bardzo inaczej, że
Europa robi się odległa i mała, że wszystko jest wielkie, że wszędzie jeżdzi
się samochodem. I że mówi się tu nie po angielsku, a po amerykańsku. Oraz, jak
się okazuje, że Europa żyje w przyszłości. Kiedy ja się kładę spać, w Europie
ludzie już wstają -- tam już jest jutro! To interesujące, ciekawe czy w
Europie już mają Linuksa 2.6.23?

## Komentarze

* Walker (2007-10-05 13:43:33): <p>Baardzo ciekawy wpis i przyjemnie się go
  czyta.</p>
* mariusz (2007-10-05 14:27:03): <p>zazdroszcze&#8230; ;)</p>
* GiM (2007-10-11 17:48:52): <p>Czołem automacieju, zostajesz tam, czy to tak na
  jakiś czas? :)</p>
