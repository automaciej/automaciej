+++
# vim:set nosmartindent nocindent ft=markdown:
date = "2007-11-24T22:21:29"
draft = false
title = "...ale to jest po angielsku!"
aliases = ["/2007/11/24/ale-to-jest-po-angielsku/"]
tags = ["rozwój"]
+++
_Kot zaczaił się przed mysią dziurą i czekał. Ale mysz była sprytna i ani
wychyliła nosa. Kot cierpliwie czekał i czekał, ale jednocześnie głodniał i
głodniał. Nie wyglądało na to, żeby miał cokolwiek w ten sposób wskórać. Nagle
kot zaczął szczekać. Mysz to usłyszała i pomyślała: „O, pies! Pewnie
przepłoszył kota!” i wychyliła się z dziury... Kot, oblizując ostatnią
kosteczkę, mruknął do siebie tak: „Warto się było uczyć języków obcych.”_

Zdarza się czasami że ktoś pyta mnie o jakąś, najczęściej techniczną, rzecz.
Zazwyczaj nie jest to coś, co na całym świecie wiem jeden jedyny ja, ale raczej
ogólne pytanie, na które odpowiedź można znaleźć w Google. Biorę więc pytanie,
wklejam do Google, wciskam „szukaj”, wycinam pierwszy link i wklejam do
odpowiedzi. To się nazywa
[GCP](http://www.urbandictionary.com/define.php?term=Google+Copy+Paste), czyli
Google Copy&amp;Paste. Czasami to działa dobrze, ale czasami słyszę odpowiedź:

“Ale to jest po angielsku!”

ALE?!!

Oczywiście że to jest po angielsku! Tak samo jak znakomita większość wszelkich
dobrych materiałów które są dostępne w internecie. Dlaczego? Dlatego, że
angielski jest najbardziej rozpowszechnionym językiem na świecie. Można by się
spierać, że najpopularniejszy jest mandaryński, ale jeżeli chodzi o osoby dla
których angielski jest pierwszym lub drugim językiem, wtedy angielski jest [na
pierwszym lub drugim
miejscu](http://pl.wikipedia.org/wiki/Najcz%C4%99%C5%9Bciej_u%C5%BCywane_j%C4%99zyki_%C5%9Bwiata).

Największa Wikipedia to [angielska Wikipedia](http://en.wikipedia.org/).
Artykuły są tam najobszerniejsze, i najlepiej zredagowane, najlepiej podzielone,
i co tu dużo mówić, angielska Wikipedia jest najlepsza. W anglojęzycznym
Internecie można znaleźć materiały:

  * na największą ilość tematów
  * najobszerniejsze
  * najlepszej jakości

Nieznajomość angielskiego jest dobrowolnym odcięciem się od najbardziej
wszechstronnych, najobszerniejszych i najlepiej napisanych materiałów na
planecie.

Rozumiem, że osoba która mówi to „ale”, robi to, ponieważ angielskiego nie zna
i nie może przeczytać tego, co wkleiłem.

Pytanie: czy to „ale” ma w ogóle jakikolwiek sens? Czy taka sytuacja w ogóle
ma rację bytu? Uważam, że nie.

Jeżeli ktoś zwraca się do mnie z takim pytaniem, to rozumiem że ma jakiś
problem do rozwiązania. W związku z tym zadaje pytanie. Ja podsyłam link, i
wtedy okazuje się że osoba ta nie zna angielskiego. Uważam, że nieznajomość
angielskiego jest o wiele większym problemem, niż techniczna rzecz, z którą
dzwoni ta osoba. W takim momencie zdecydowanie polecam zostawienie tego
technicznego problemu i naukę angielskiego. Albo nawet, lepiej, nie zostawić,
tylko wziąć słownik do ręki, i sprawdzać po kolei każde słowo, którego się nie
zna. Jeżeli się nie zna 80% słów, które znajdują się w tekście – trudno,
przeczytanie go zajmie dużo, dużo czasu. Ale nie wiem, czy istnieje lepsza
metoda nauki angielskiego. Nie ma lepszej metody, niż po prostu używanie
języka. Wcale nie trzeba jechać do UK czy USA żeby używać angielskiego. Nawet
pasywne użycie języka, czyli czytanie, to już jest bardzo dużo. Do tego
wystarczy słownik. Można wszystko sprawdzać w ling.pl, można też mieć pod ręką
słownik papierowy, co jest bardzo dobrą opcją jeżeli chodzi o typowe,
codzienne słownictwo. Mam od niepamiętnych czasów, to znaczy co najmniej od 10
lat, fantastyczny, niewielki słownik Langenscheidt. Gdziekolwiek jadę, zawsze
zabieram go ze sobą. Wygląda on dość niepozornie, i kiedy czasami pytam się L.
o jakieś rzadko spotykane słowo, a ona go też nie zna, to kiedy sięgam po
Langenscheidt, L. się śmieje i mówi, że pewnie słowa tam nie będzie, a ja się
śmieję i mówię że będzie... i najczęściej mam rację.

![Langenscheidt Polish
dictionary](http://media.blizinski.pl/images/blog/langensheidt.jpg)

Pomyślicie sobie, że łatwo mi mówić, bo mieszkam w Irlandii i świetnie znam
angielski „i w ogóle”. Niespodzianka, wcale nie znam świetnie angielskiego!
Mam nadzieję, że z czasem, a właściwie z wysiłkiem który podejmuję żeby się
angielskiego uczyć, mój angielski się poprawia, ale wierzcie mi lub nie, mój
angielski jest do kitu. Naprawdę dużo przede mną pracy, zanim osiągnę jakiś
sensowny, zadowalający mnie poziom.

Przykłady: Bardzo często, kiedy jestem w towarzystwie i koledzy zaczną
rozmawiać między sobą, naprawdę przestaję kleić, o czym w ogóle jest mowa.
Czasami rozumiem, czasami jest OK, ale czasami jest mi ciężko w ogóle złapać
temat rozmowy. Podobnie jest z mówieniem, z akcentem. Staram się pracować nad
akcentem, ale kiedy się nagra i odsłucham, to słyszę, że jest, co tu dużo
gadać, cieniutko. Nie mam może tak mocnego polskiego akcentu jak Polacy którzy
czytają po polsku angielskie czytanki, ale kiedy próbuję wymawiać słowa
podobnie jak Amerykanie, to wygląda to podobnie jak scena z filmu Miś, gdzie
na Dworcu Centralnym panna ładowała sobie pełne usta kartofli i dopiero wtedy
mówiła po angielsku.

Jest dużo pracy przede mną. Znam angielski na takim poziomie, że potrafię się
porozumieć, potrafię coś komuś wytłumaczyć, potrafię, choć nie zawsze,
zrozumieć to, co ktoś mi tłumaczy. Ale żeby przeprowadzić swobodną
konwersację...

Kiedy ludzie wiedzą że rozmawiają z cudzoziemcem, to jest święto jeżeli
cudzoziemiec w ogóle cokolwiek zrozumie, „ojej, coś wspaniałego!” Ale kiedy
się jest wśród ludzi, w pubie czy w restauracji, to jest to trochę inna bajka.

Jeżeli jesteśmy w trybie turystycznym, to wszystko świetnie. Ale wtedy kiedy
naprawdę staramy się funkcjonować w anglojęzycznym środowisku, to jest to o
wiele większe obciążenie.

No dobrze, pomyślicie, ale pewnie bardzo dobrze stoję z czytaniem. Teksty
techniczne owszem, czytam już od ładnych paru lat, ale one posługują się dość
wąskim słownictwem, a dużą część stanowią TLS-y. Wiecie, TLS, trzyliterowy
skrót. Ale czasami biorę do ręki książkę, która jest bliżej literatury
pięknej, na przykład ostatnio przeczytałem The God Delusion Richarda Dawkinsa.
Czytając, musiałem wszystko sprawdzać w słowniku. Średnio, były to dwa, trzy
słowa na stronę. Przez całą książkę, od początku do końca. No, były momenty
kiedy byłem niecierpliwy i nie sprawdzałem słów, ale to jest tylko moja własna
głupota i strata – prawdopodobnie nie zrozumiałem przez to jakiegoś niuansu
językowego, czyli czegoś, co jest jedną z bardziej wartościowych rzeczy, które
możemy spotkać w książkach. Powinienem był sprawdzać wszystko.

Tak w ogóle, bardzo dużo angielskiego nauczyłem się właśnie w ten sposób.
Czytałem książki Rogera Zelaznego, w których musiałem sprawdzać jeszcze więcej
słów niż teraz, grałem w gry typu Ultima, w których, żeby grać, trzeba było
uważnie czytać dialogi, żeby rozumieć co się dzieje.

Uczenie się języka przez, po prostu, używanie go – jest Bardzo Wydajną Metodą.

Traktując angielski zabawowo, można się pobawić w [opisywanie obrazków
w Google](http://images.google.com/imagelabeler/). Gra polega na tym, że dwie
osoby widzą jeden obrazek i wpisują etykiety, które niego pasują. Jeżeli będzie
to na przykład para na tle zachodzącego słońca, wpiszemy man, woman, couple,
sunset, sky, etc. Celem gry jest zgodzenie się z drugą stroną co do etykiety.
Wtedy dostajemy punkty i następny obrazek. Wiele obrazków można opędzić
najprostszymi słowami, jeżeli na jakimś utkniemy, możemy po prostu przejść
dalej. Po zaliczeniu albo ominięciu obrazka możemy zobaczyć, co wpisała druga
strona. Interesujące jest nie tylko to, jakie jeszcze można odnaleźć angielskie
słowa powiązane z obrazkiem, ale również to, co ludzie w ogóle widzą w obrazach,
bo często widzą coś zupełnie innego niż my. Ale to już inna historia. Dość, że
opisywanie obrazków to dobra zabawa językowa i zaglądam tam od czasu do czasu.

Wracając do kolegi ze słowem ALE, wymówka tego typu nie ma żadnej racji bytu.
Jeżeli ktoś jest nie jest na takim poziomie żeby angielski tekst swobodnie
przeczytać, niech czyta nieswobodnie. Po prostu! Jeżeli wygląda mu na to, że w
ogóle nie da rady przeczytać, wtedy musi wrócić do podstaw, ale wydaje mi się
że podstawy podstaw to w tej chwili każdy już ma w szkole albo łapie. A jeżeli
nie, to są kursy i podręczniki. Nie jestem zresztą wcale pewien czy to jest
konieczne, bo nawet jeżeli nie zna się gramatyki, to sprawdzenie każdego słowa
w słowniku, pomimo nieznajomości gramatyki też ma swój sens. Pamiętam, że
kiedy byłem mały, sam tak robiłem. Byłem wściekły że czegoś nie rozumiem i
jeżeli w zdaniu było dziesięć słów których nie rozumiałem, to z furią
wertowałem słownik, aż sprawdziłem wszystkie dziesięć, i w końcu w miarę
dobrze, albo mniej dobrze, rozumiałem, co to zdanie znaczyło. Dlatego na
wypowiedź typu „ALE to jest po angielsku!” odpowiadam: „ALE i tak musisz znać
angielski, przyjacielu!”
