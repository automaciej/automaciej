+++
# vim:set nosmartindent nocindent ft=markdown:
date = "2007-07-02T11:08:03+01:00"
draft = false
title = "Steve Yegge: Bloguj"
description = "Nawet jeżeli nikt nie będzie tego czytał."
aliases = ["powinienes-pisac-blogi.html"]
tags = ["tłumaczenia"]
menu = ["main"]
+++
> Poniższy tekst jest tłumaczeniem wpisu Stevey Yegge, p.t. [„You should write
> blogs”](http://steve.yegge.googlepages.com/you-should-write-blogs). Duża część
> angielskiego tekstu jest pisana w drugiej osobie, co w języku polskim prowadzi
> do trudności z poprawnością polityczną. Postanowiłem więc poświęcić poprawność
> polityczną, na korzyść wierności przekazu.

Od 10 maja 2004 piszę blog w Amazon.com. W tym czasie zupełnie
niechcący rozwinąłem swój własny styl blogowania i nauczyłem się jednej
czy dwóch rzeczy o pisaniu blogów. Pomyślałem że przekażę kilka myśli
w nadziei że będą dla kogoś użyteczne.

Dlaczego Blogować?
==================

Jest to z pewnością najważniejsza rzecz, którą powiem w swoich blogach:
Bloguj.

Nawet jeżeli nikt nie będzie tego czytał, pisz. Zdałem sobie sprawę, że
blogowanie to źródło innowacji i klarowności. Wiele z moich najlepszych pomysłów
powstało w trakcie blogowania. Praca nad wyrażeniem swoich myśli czy odczuć
pomaga w lepszym ich zrozumieniu.

Zauważyłem, że ludzie w Amazon.com mają dużo ważnych rzeczy do powiedzenia, ale
te rzeczy są rzadko zauważane. Jeżeli przygotujesz prezentację na szybko,
wyślesz przemyślanego e-maila na grupę dyskusyjną, owszem, wywrzesz jakiś
wpływ, ale będzie to niewiele w porównaniu z wpływem jaki możesz wywrzeć
poprzez blogowanie.

Dużo rozmawiałem z ludźmi którzy odnoszą się z rezerwą do pisania
blogów. Każdy podaje mniej więcej te same powody: są zbyt zajęci, albo
boją się wystawiania czegoś „na stały widok publiczny”, albo myślą że
nikt ich nie będzie czytał, albo myślą że blogowanie to narcyzm. Albo
obawiają się, że nie będą mieli niczego do powiedzenia, albo, że nie
powiedzą tego porządnie.

Chciałem więc tu jasno powiedzieć, że żaden z tych powodów nie powinien cię
powstrzymywać od pisania blogów. Opiszę każdy z nich po kolei.

Powód #1: Jestem zajęty.
========================

No tak. Wszyscy jesteśmy zbyt zajęci żeby robić rzeczy których nie
chcemy robić. Jednak już teraz pisanie jest pewną częścią twojej pracy.
Po pierwsze piszesz dużo e-maili. Czasami piszesz też dokumentację
― może nie za często, ale nawet jeżeli tworzysz dokument raz czy dwa
razy do roku, wciąż jest to coś co może być ludziom przydatne. Możesz
też robić notatki dla siebie, kiedy coś analizujesz.

Zauważ jednak, że dzięki blogowaniu możesz oszczędzić sobie pracy. Wiele osób
odkryło, że jest tak w przypadku stron typu Wiki: zamiast w kółko tłumaczyć tę
samą rzecz, raz wrzucasz jej objaśnienie na Wiki, i gotowe. Od teraz po prostu
odsyłasz ludzi do swojego opisu.

Wiki nie jest jednak odpowiednim medium dla rzeczy które pasują do blogów. Blogi
są bardziej spontaniczne, bardziej poszukujące, a ludzie mają wobec nich inne
oczekiwania. Nie żeby Wiki nie było świetnym pomysłem, bo jest, i z pewnością
jest jakaś część wspólna tych dwóch mediów, ponieważ blogi i wiki są (dzisiaj)
podstawowymi mechanizmami stałej komunikacji, dzięki temu że stawiają bardzo
mały opór, kiedy chcemy coś na nich opublikować.  Jako że mamy tylko te dwa
modele publikowania, obydwa będą zapewne nieco naciągane kiedy ludzie będą
próbowali używać ich z N rodzajami komunikacji. Ale dla niektórych rzeczy które
piszesz, blog będzie bez wątpienia najwłaściwszym medium.

Część tego co piszesz w ramach typowego dnia pracy będzie interesujące
i użyteczne dla innych. Wystarczy mieć na oku to co piszesz na co dzień,
i wykrywać teksty warte publikacji. Wtedy argument p.t. „jestem zajęty”
wyparowuje, bo to nie jest specjalny wysiłek, żeby wrzucić jakiś dokument czy
e-mail, czy cokolwiek, na swój blog.  I to może być na jakikolwiek temat. Myślę
że ludzie zdają sobie sprawę z tego że blog jest czymś w rodzaju pamiętnika,
i że wszyscy jesteśmy zajęci robiąc różne inne rzeczy przez większość czasu.
Ludzie nie będą oczekiwać jakiegoś stałego, określonego standardu; nie będą
wymagać, aby każdy wpis był interesujący czy użyteczny. Nikt też nie nalega żeby
blogować regularnie ― blogi nie są ruchami robaczkowymi jelit, chociaż niektóre
z moich wpisów są do nich dość podobne. Ale ludzie generalnie mają tendencję do
wybaczania.

„Zbyt zajęty” nie kończy dyskusji. Nie jesteś aż tak zajęty żeby nie wrzucić
choć jednej rzeczy na bloga rocznie, a i to jest lepsze niż nic.  Nie ma też
prawa które by mówiło że musisz kontynuować raz rozpoczęte blogowanie.

Powód #2: Boję się publikować to co naprawdę myślę.
===================================================

Wiem, ja też. Mój blog jest zdecydowanie okrojoną wersją.

Wiem co czujesz, choć dla niewprawnego oka mogłoby wyglądać to jakbym
wypijał kilka głębszych, pozbywał się oporów i obnażał swoją duszę przed
całym światem. Mogłoby to wyglądać tak nawet dla wprawnego oka. No
dobra, OK, właśnie tak robię.

Ale ty nie musisz pisać swoich opinii na blogu. Możesz utrzymywać ostrożną
neutralność, nie decydując się na zajęcie żadnego stanowiska
wychodzącego poza niezaangażowaną obiektywność, sytuując się w pozycji
osoby o szerokich horyzontach, lecz na uboczu. Oczywiście, twój blog
będzie wtedy kompletnie obsysał, ale wiesz, w porządku, to jest twoja
sprawa.

Jeżeli chcesz żeby ludzie go czytali, bądź sobą. Jeżeli uważasz się za
ważnego ewangelistę technologicznych osiągnięć na swoim polu, możesz
pisać prasówkę. I jeżeli uważasz się za eksperta w swojej dziedzinie
i chcesz pisać instrukcje obsługi, jak najbardziej, rób to.

Ale nie wydaje mi się, żeby to było to czego chcą ludzie. Ludzie chcą
tego co chcesz ty, i twój prawdziwy głos jest tym, który usłyszą
najwyraźniej. Nie każdy będzie myślał tak jak ty, ale zapewniam cię że
niektórzy naprawdę myślą tak jak ty, i będą interesowali się tym, o czym
tobie najbardziej chce się pisać.

To jest podstawowa rzecz w blogowaniu: nie jesteś w stanie zadowolić każdego
i nie uda ci się to choćby nie wiem co, więc lepiej skup się na tym żeby samemu
być zadowolonym. Reszta przyjdzie sama. Niektóre osoby odwiedzą twój blog,
odrzuci ich, albo znudzi, i nigdy nie wrócą. Niektórzy nie będą się z tobą
zgadzać, ale będą czytać to co piszesz, ze swoistą fascynacją, tak jakbyś
chodził po rozchwianej linie. Jesteś dla nich czymś w rodzaju zaklinacza węży,
przynajmniej dopóty dopóki nie spadniesz z liny. A niektórzy będą po prostu
uwielbiać to co piszesz, nawet jeżeli nigdy ci tego nie powiedzą. Kiedy
powiedzą, to bardzo miłe uczucie. To znaczy, o ile nie są to groupies, ale o tym
później.

Kurt Vonnegut Jr., jeden z moich ulubionych autorów, mówi, że aby dobrze
pisać, powinieneś wybrać jedną osobę i pisać tylko dla niej. Zapomnij na
moment o tym że będą to czytać inni ludzie i pisz tak jakbyś mówił do
tej jednej osoby. To mi wygląda na dobrą poradę.

Stephen King też ma jedną niezłą: bądź szczery. Jego definicja
szczerości jest subtelna i w pewnym sensie potrzeba mu całej książki
_O Pisaniu_ żeby ją zdefiniować. To jest zabawna i głęboka książka
i polecam ją gorąco, nawet jeżeli nie jesteś jego fanem. Jego
„szczerość” jest najbliższym słowem opisującym to, na co słowa nie mamy,
więc jest trudno zawrzeć to w jednej czy dwóch linijkach. Jeżeli miałbym
to sparafrazować, powiedziałbym że musisz najpierw oduczyć się
wszystkiego czego nauczyłeś się w szkole o pisaniu, a potem po prostu
pisać prosto z głębi serca.

Potem, oczywiście, musisz wrócić i sprawdzić swoje dzieło zanim je
opublikujesz. Twoje serce może czasami emitować wyrażenia mogące stanowić
podstawę akcji prawnej oraz nie zawsze cechuje się właściwym osądem
ani zdrowym rozsądkiem. Musisz przestrzegać firmowych wytycznych
dotyczących pisania blogów. Są one absolutnym minimum i musisz ich
przestrzegać.

Ale dobry osąd sięga głębiej niż te wytyczne. Musisz przejawiać empatię
w stosunku do swoich czytelników. Łatwo jest zapomnieć że jesteśmy tylko
ludźmi, niezależnie od tego co robimy w pracy, oraz że można łatwo
urazić czyjeś uczucia. To nie jest coś o czym masz pamiętać; musisz to
rozumieć na najbardziej głębokim poziomie. Prawdziwa empatia sprawi że
będziesz lepiej zarządzać, lepiej funkcjonować w zespole,
a nawet być może będziesz w ogóle lepszą osobą.

Jest też dobrze zdać sobie sprawę z tego, że Twoje pisanie jest
bardziej nośne jeżeli powstrzymasz się od zrzędzenia i
wrzeszczenia. To jest coś nad czym sam muszę szczególnie popracować.

Co do trwałości blogów, cóż, zawsze możesz usunąć wpis, albo zmienić
jego status na „szkic”, jeżeli coś ci się w nim później nie spodoba.
Możesz nawet usunąć cały blog jeżeli nagle zmienisz danie. W czasie
dążącym do nieskończoności, wszyscy o nim zapomną, niemal tak jakbyś
całkowicie cofnął operację napisania go.

Koniec końców, twoje opinie są tym, co nadaje smak twojemu pisaniu.
Ludzie będą szanować cię za dobrze rozważone opinie, nawet jeżeli nie
będą się z nimi zgadzać.

Powód #3: Nikt nie będzie czytać mojego bloga.
==============================================

To akurat prawda. Paradoksalnie, właśnie dlatego blogi są efektywne.

Jakieś, yyy, może 3 lata temu, daleko przed tym jak zaczęliśmy mieć wewnętrzne
blogi firmowe, Jacob Gabrielson napisał i rozprowadzał wspaniały esej
zatytułowany Zero Config. Przynajmniej teraz tak jest nazywany. Właściwy tytuł
jest dłuższy, ale sławne eseje zazwyczaj są skracane, jak [Powstanie „Gorsze
Jest Lepsze”](http://www.jwz.org/doc/worse-is-better.html) stało się znane jako
esej _„Gorsze jest lepsze”_.

Esej Jacoba w jasny sposób wyrażał ostry ból który odczuwaliśmy, ale
którego nikt nie podniósł do rangi Bólu Pierwszej Klasy. To znaczy,
konfiguracja była dużym problemem, ale problem ten nigdy nie wszedł na
niczyj radar jako oficjalny problem na rozwiązanie którego powinniśmy
przeznaczyć firmowe zasoby.

Jasne że każdy jęczał i mędził na ten temat, ale jęczymy i mędzimy na
temat wszystkiego, więc nie był to problem dostrzegalny w całym tym
hałasie.

Publikacja Jakuba była wspaniała na wielu poziomach. Był on w stanie
rozpoznać konfigurację jako problem pierwszej klasy, wart publikacji
― i było to wtedy kiedy nie było jeszcze właściwie precedensu w pisaniu
i publikowaniu wewnątrz Amazon. Wyraził swoją myśl w zabawny
i niezapomniany sposób, pisząc dobrym stylem i intelektualną siłą.
Następnie opisał długoterminową wizję naprawienia problemu. Jego celem
nie było rozwiązanie problemu, tylko podniesienie ogólnej świadomości
problemu. To było małe arcydzieło.

I nikt go nie czytał.

Przeczytałem je, choć nie od razu; o ile pamiętam, minęło parę dni zanim
na nie trafiłem. Ale było to stosunkowo szybko po tym jak Jacob zaczął
je rozprowadzać. Kiedy wreszcie je przeczytałem, byłem podekscytowany
i uważałem że wszyscy powinni natychmiast zrobić to samo.  Zacząłem pytać
wszystkich naokoło i okazało się że tylko niektórzy z tych, co
otrzymali esej, faktycznie go przeczytali. Poczułem jak schodzi ze
mnie powietrze:
firma nie dostrzegała ważnego punktu widzenia, takiego, który mógł pokierować
nas w kierunku szybszego i lepszego programowania, większej stabilności
i mniejszego bólu. Jestem pewien że Jacob czuł się wydymany po tym jak
zmarnował ten cały czas na napisanie tego eseju.

Nie myślałem potem o eseju zbyt wiele, chociaż na pewno zacząłem
wcielać w życie jego podstawowe idee, które od czasu do czasu
pomagały mi kierować pracą moich zespołów. Przeszło jakieś osiem
miesięcy, i stała się niesamowita rzecz: nagle wszyscy zastępcy
dyrektorów zaczęli rozmawiać o „problemie z konfiguracją”. Cytowali
publikację Jacoba i ze sposobu w jakim o nim mówili było wyraźnie widać
że uważali to za znany nie od dziś, dobrze określony problem: innymi
słowy, osiem miesięcy dzieliło stosunkowo mało znaną sprawę od tej
która stała się obecna i dobrze znana w naszej korporacyjnej
świadomości. 

Nie stało się to z dnia na dzień, a gdzież by. Zacząłem słyszeć
odniesienia do tego eseju jakieś 4 miesiące po publikacji,
i częstotliwość ta powoli szła w górę, aż problem konfiguracji w końcu
pojawił się na różnych strategicznych agendach, prawie rok po tym jak
Jacob go opisał.

Byłem wtedy zaskoczony że zabrało to tak dużo czasu, ale teraz to
rozumiem. Ludzie przeczytają coś tak mięsistego jak esej tylko wtedy
kiedy jest na to dobry moment. A dobry moment nie nastąpi u wszystkich
jednocześnie.

Jak wszystko inne, podanie z ust do ust przybliża ludziom eseje. Tylko
kilka osób przeczyta go na początku: przyjaciele i kilka osób które
akurat na niego trafią i pomyślą że wygląda interesująco. Jeżeli nie
zainteresują się esejem, po prostu zapomną o nim i pójdą dalej. Nic
wielkiego.

Ale jeżeli twój esej trafi we właściwą nutę u właściwych osób, w końcu
osiągnie on masę krytyczną i wywrze wpływ na organizację. Nie musi to być
duża zmiana, ale pomyśl: przedstawić swój pomysł tysiącowi osób, w taki
sposób że wszyscy go zapamiętają i mniej więcej się z nim zgodzą ― to
nie jest prosta sprawa. Nie osiągniesz tego jednym e-mailem, chyba że
jest on bardzo kontrowersyjny, a wtedy tylko staniesz się niesławny. Nie
zrobisz tego też na jednym publicznym wystąpieniu: tylko ci którzy są
w pomieszczeniu mają szansę cokolwiek zapamiętać. Próba zrobienia tego
w formie rozmów w korytarzu też nie skaluje się zbyt dobrze.

Artykuł „Zero Config” Jacoba pokazał że eseje są najlepszą metodą
przekonywania na dużą skalę, być może jedyną metodą, ale nawet wtedy
często zabiera to miesiące aby przekaz mógł przejść przez masową osmozę.

Więc twój strach jest całkowicie uzasadniony: praktycznie nikt nie
będzie czytał twojego bloga. Chyba że jest dobry. Nawet wtedy, zabierze
dużo czasu zanim masa ludzi go przeczyta. Ale nie martw się. Jeżeli
zrobisz ten wysiłek i napiszesz go szczerze, ludzie w końcu tam trafią.

Nawet nie musisz się reklamować. Autopromocja jest całkowicie
bezużyteczna. Właściwie to rozkazuję ci zaprzestać czytania mojego
bloga. To rozkaz. Przestań. Teraz. Idź. A kysz. Nic tu nie ma. To nie są
droidy których szukasz. Proszę się rozejść.

Widzisz? Szkoda wysiłku. Nigdy nie reklamowałem swojego bloga i do
dzisiaj nie mam pojęcia, jakim cudem ludzie się o nim dowiedzieli, ani
dlaczego w ogóle go czytają. Z pewnością nie robiłem żadnego wysiłku
żeby ich zadowalać. Mój blog nie jest „o” czymkolwiek, i chociaż jest
kilka powtarzających się tematów, nie próbowałem trzymać się żadnego.
I jestem strasznie niespójny w swoim tonie, częstotliwości pisania,
jego jakości i tak dalej. Ale tak naprawdę piszę dla samej frajdy,
i nawet jeżeli nikt mnie nie będzie czytał, będę zadowolony z tego że
piszę.

Więc nie przejmuj się tym czy ktoś to będzie czytać. Pisz i tyle!

(Przy okazji, Jacob prawdopodobnie będzie nalegał żebym wspomniał
o dwóch innych osobach, które pomogły mu napisać esej. Mike Yegge
wymarzył sobie i urzeczywistnił wizję inżynierów publikujących
w Intranecie i popychał Jacoba do skończenia eseju i opublikowania.
I Todd Stumpf, o ile pamiętam, recenzował go. Todd jest kimś kto lubi
trzymać się z daleka od reflektorów, ale jego techniczny wpływ jest
mocno odczuwalny w całej firmie, jak twierdzą ci którzy z nim pracowali.)

Powód #4: Blogowanie to narcyzm.
================================

Tia. To na pewno uzasadniona obawa, która mnie często dręczy. Miałem na
ten temat długą rozmowę z Sunny G., przy piwach na wyprawie
rekrutacyjnej. To on właśnie rozjaśnił problem nazywając go narcyzmem
― w tym czasie nie znosiłem całego tego pomysłu z blogami i blogerami,
ale nie potrafiłem powiedzieć, dlaczego. Sunny podsumował całe moje
złożone odczucia jednym słowem ― całkiem bystre to było z jego strony,
jeżeli chcesz wiedzieć.

Nie lubię ludzi którzy stawiają się na piedestałach i nie cierpię
groupies. Większość naprawdę bystrych ludzi których znam, stąpa twardo
po ziemi i nie pretenduje ani nie roi sobie wielkości, nawet jeżeli
stają się znani dzięki swojej pracy. Wciąż myślą o sobie jako o ludziach
którzy parają się z naprawdę trudnymi problemami.

Miałem szczęście zostać zaproszonym na kolację na Konferencji
Deweloperów Amazon kilka dni temu. Pomogło mi to że organizator imprezy
jest moim sąsiadem w biurze. Byliśmy w prywatnym pokoju w _Earth and
Ocean_ w hotelu „W” ― gigantyczny pokój napakowany wielkimi umysłami.
Larry Tesler zauważył później że dobrze się stało że żadna bomba nie
wybuchła w tamtym pokoju, bo było tam naprawdę duuużo IQ napakowanego
w jedno miejsce.

Przed kolacją wszyscy stali i rozmawiali w małych grupach. Największe
umysły odwiedzające tego typu imprezy tworzą coś w rodzaju grawitacji,
która tworzy mniejsze satelitarne systemy, więc było jedno kółko osób
naokoło Jamesa Goslinga, kolejne krążące wokół Joela Spolsky'ego i tak
dalej. Nie dałem rady wcisnąć się blisko żadnego z tych skupisk, więc
dryfowałem razem z innymi swobodnymi asteroidami i w końcu nawinąłem
się jednemu całkiem bystremu facetowi imieniem Duncan. Jakoś tak się
złożyło że „zaskoczyliśmy” ― okazało się, że obydwaj myśleliśmy o wielu
tych samych sprawach i odbyliśmy interesującą pogawędkę.

Podczas kolacji siedziałem obok Duncana i Bonnie Sheehan z O'Reilly
i graliśmy w grę polegającą na zgadnięciu, kto jest najinteligentniejszą
osobą w pokoju. To była właściwie zabawna historia sama w sobie; wiele
osób przechodziło i pytaliśmy je o opinie. Wystarczy powiedzieć że Larry
Tesler wygrał z miażdżącą przewagą.

W każdym razie, Duncan opowiadał mi o konwencie ― tajemnej imprezie
tylko na zaproszenia, gdzie wielkie umysły spotykały się aby dyskutować
o kto-tam-ich-wie-czym. Nie dowiedziałem się zbyt wielu szczegółów i nie
jestem pewien czy mogę podzielić się tymi które usłyszałem, poza tym że
brzmiało to klawo i wiele wielkich głów z Amazon bywa tam regularnie.

Duncan (jego pełne nazwisko to James Duncan Davidson) mówił że na tym
konwencie, wszyscy są tak skromni, że czasami jest tam coś w rodzaju
ad-hoc zawodów w zniżaniu się. Ktoś sławny powie że jest pod ogromnym
wrażeniem że tam jest, ponieważ jest najgłupszą osobą w sali, a ktoś obok
powie że wcale nie, to ja jestem najgłupszą osobą w sali, naprawdę, proszę mi
wierzyć, jestem tu najgłupszy. Od razu wszyscy chcą być najgłupsi
i współzawodniczą przeciwko swoim wspaniałym kolegom w powiedzeniu w
najbardziej elokwentny sposób że są tam najgłupsi. To taki rodzaj
paradoksalnego współzawodnictwa który mogą lubić chyba tylko świry.

Było mnóstwo krzyżowego ognia na tej kolacji, więc nie wiem czy w końcu
dali coś w rodzaju formalnej nagrody dla osoby która wygrała zawody
„Jestem tu najgłupszy”. Nie wiedziałbym czy się cieszyć czy smucić
z wygranej. Wydaje mi się że to są zawody które kończą się zanim
ktokolwiek zacznie usiłować wygrać je za wszelką cenę.

Duncan twierdził że najinteligentniejsi ludzie wcale nie czują sie
bardzo inteligentni i że ci najfajniejsi zostawiają swoje ego
za drzwiami.

Jeżeli tak jak ja, czujesz że blogerzy ryzykują wychodzenie na narcyzów,
to nie oznacza że masz nie pisać! Po prostu rób to porządnie i nie bądź
narcyzem.

Moje własne blogowanie
======================

Okazuje się, że piszę o wiele więcej niż publikuję.

Ludzie czasami wyrażają podziw że piszą tak wiele („tak wiele bzdetów”,
czytam między wierszami). Tak naprawdę nie spędzam wiele czasu pisząc
blogi: trzy godziny tygodniowo, być może. Nie ręczę za jakość, ale
ilością na pewno mogę się pochwalić. Przypisuję tę blogową
elokwencję mojej biegłości w Emacsie. To jest coś co musisz zobaczyć
żeby uwierzyć. Emacs w stosunku do Eclipse jest jak miecz świetlny
w stosunku do miotacza ― ale miotacz jest łatwiejszy do wzięcia
i użycia. Mam nadzieję napisać o tym w przyszłości.

Nie publikuję większości moich blogów z różnych powodów, którymi
chciałbym się z tobą podzielić, ponieważ jeżeli kiedykolwiek zaczniesz
blogować bardziej na poważnie, jestem pewien że trafisz na te same
problemy.

Po pierwsze, blogowanie jest trochę dziwaczne w tym że potencjalnie
piszesz dla różnych odbiorców. To naprawdę potrafi związać ręce. Miałem
ludzi z HR i innych nieinformatycznych wydziałów którzy przychodzili
i mówili że czytają moje blogi, a mówię wam że wolałbym żeby tego nie
robili. Im więcej ludzie mówią że czytają twoje blogi, tym bardziej
będziesz się starać im wszystkim dogodzić, i zupełnie oszalejesz jeżeli
naprawdę będziesz próbował to zrobić, bo to jest niemożliwe.

Blogowanie jest też dziwaczne, bo najlepsze rzeczy do opisywania to te
które już znasz od dawna, albo właśnie rozpracowałeś. Zdziwisz się
bardzo jak dowiesz się jak wiele rzeczy, które zakładasz jako „wiedzę
ogólną”, jest tak naprawdę zupełnie nowych dla innych, bystrych
skądinąd, ludzi. Na tym świecie jest po prostu za dużo wiedzy i wszyscy
się cały czas uczymy. (Mam nadzieję.)

Często jestem zniechęcany bo czuję że piszę o rzeczach które były już
dokładnie omawiane przez innych. Staram się pamiętać o tym, że jest coś
takiego jak „właściwy moment” żeby się czegoś nauczyć, i jest on inny
dla każdej osoby. Na przykład, wiele uniwersytetów uczy studentów języka
Scheme, w czymś w rodzaju zdesperowanej nadziei że studenci zrozumieją
dlaczego się go uczą. Większość z nich nie rozumie, a ja nie byłem
wyjątkiem. Musiałem spędzić prawie dwie dekady pisząc ponad milion linii
kodu produkcyjnego w dwudziestu przedziwnych językach programowania, zanim
to w końcu zrozumiałem. Po prostu nie był to jeszcze mój właściwy
moment. Teraz rozumienie Scheme i jego kuzynów jest moją osobistą misją,
ale nie spodziewałbym się żeby mogło tak być dla każdego.

To nie oznacza że nie interesuje mnie nic na jego temat.  Niezależnie od
tego, gdzie jesteś na swojej ścieżce edukacji, niektórzy ludzie będą
chcieli poczytać o twoich zmaganiach.

To jest ważna rzecz o której należy pamiętać kiedy się bloguje. Każda
osoba wśród widowni ma inny zegar i każda z tych osób jest przed tobą
w pewnych względach i za tobą w innych. Sens blogowania jest taki, że
decydujemy się podzielić z innymi tym gdzie akurat jesteśmy i nie śmiać
się z tych którzy są za nami, ponieważ oni mogą rozumieć rzeczy których
my jeszcze nie zrozumiemy przez lata, jeżeli w ogóle.

Duży problem z którym się zmagam, to branie zbyt wiele jak na jeden blog.
Uważam że jeżeli potrafię napisać cały wpis za jednym posiedzeniem,
zazwyczaj stwierdzam że jest wart opublikowania, przynajmniej w danej
chwili. Może to jest po prostu punkt w którym się znajduję w mojej
ścieżce rozwoju pisarza. Jeżeli nie potrafię napisać go za jednym
posiedzeniem, czuje że nie mam do powiedzenia niczego wystarczająco
konkretnego. Ale mam nadzieję że będę w stanie rozwinąć się dalej,
ponieważ napisanie książki (lub czegokolwiek naprawdę ponadczasowego)
będzie wymagało utrzymania uwagi przez tygodnie, miesiące, lata. Na
razie potrafię to tylko z programowaniem. Kiedyś, być może.

Swoją drogą, moje następne wpisy na blogu będą próbami oczyszczenia
moich niedokończonych esejów żeby zobaczyć czy mogę uruchomić niektóre
z nich. Myślę że muszę trochę obniżyć poprzeczkę, i po prostu rzucić
tam te cholerne teksty.

Bardzo bym chciał przeczytać twój blog
======================================

Jeżeli o to chodzi, proszę cię o pisanie blogów, bo wiem że masz
naprawdę interesujące rzeczy do powiedzenia, nawet jeżeli tobie się
wcale nie wydaje że są takie znowu interesujące. Twoje życie jest
interesujące, i twoje opinie na temat technologii, Amazonu, i życia
w ogóle są ważne dla mnie i dla innych. Założę się że możesz mnie wiele
nauczyć, nawet jeżeli ci się tak nie wydaje. Heh, sam byłem gdzieś
w połowie między dwudziestką a trzydziestką kiedy zrozumiałem że miałem
poważne braki konceptualne w rozumieniu dlaczego w lecie jest ciepło
a zimie zimno.  To, co myślę że wiem, jest niewidocznym okruszkiem
w porównaniu z sumą całej obecnej ludzkiej wiedzy. Zrób mi przysługę
i oszczędź mi wysiłku biegania za tobą po korytarzu prosząc żebyś mnie
oświecił.

Poza tym, nie jestem gotów na to co masz mi do powiedzenia. Kiedy
przyjdzie na to czas, znajdę to na twoim blogu.

_(Opublikowane 23 stycznia 2005)_

Steve Yegge

źródło:
[http://steve.yegge.googlepages.com/you-should-write-blogs](http://steve.yegge.googlepages.com/you-should-write-blogs)

_tłumaczenie Maciej Bliziński_
