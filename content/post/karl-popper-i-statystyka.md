+++
# vim:set nosmartindent nocindent ft=markdown:
date = "2008-09-12T11:25:05"
title = "Karl Popper i statystyka"
tags = [ "sceptycyzm" ]

+++
Na informatyce miałem same ulubione przedmioty. Przynajmniej połowa z
[nich](http://www.wit.edu.pl/13/1/kierunek_informatyka/katalog_przedmiotow/)
była matematyką pod różnymi nazwami, na przykład mieliśmy tam analizę
matematyczna, metody numeryczne i logikę matematyczną. No i oczywiście
statystykę.

<!--more-->

Ale statystyka była, jakoś to czułem przez skórę, inna od całej reszty. Z
jednej strony jest działem matematyki, dziedziny abstrakcyjnej, ale
jednocześnie zajmuje się sprawami doczesnymi. Nie jest po prostu matematyką
stosowaną, zajmującą się problemami typu „jak obliczyć wielkość populacji
lisów”, albo „jakiej grubości filar betonowy trzeba tu postawić”. Statystyka
zadaje pytania brzmiące bardziej jak „czy mamy powody, aby sądzić że...” albo
„czy możemy tutaj mieć aż taki niefart, żeby...”.

Różnica pomiędzy tymi dwoma jest taka, pytania pierwszego rodzaju zdają się
być łatwiejsze: zaczynają się w momencie, kiedy już coś wiemy i chcemy coś z
tego wyliczyć. Pytania na które odpowiada statystyka, są bardziej nakierowane
na to, czy w ogóle możemy powiedzieć, że coś wiemy. W tym sensie statystyka
jest jednocześnie bardziej abstrakcyjna -- bo podnosi sprawy typu: jak w ogóle
wiemy coś, co wiemy? -- a z drugiej strony bardziej praktyczna, bo daje nam
metodę o dużym stopniu niezawodności w poznawaniu naszego niesfornego świata.

Wydawać by się mogło że statystyka polega na zebraniu danych i wyliczenia z
nich, jaki jest na przykład średni wzrost mieszkańca Białej Podlaskiej. Ale
zajęcia ze statystyki jednak szybko pokazały, że to jest niezupełnie tak.

> Doktor: Oto nasza hipoteza... ...i tutaj wyliczamy sobie takie magiczne coś
i jeżeli to coś przekroczy taki oto próg, wtedy hipotezę odrzucamy.  
Student: ...a jeżeli nie przekroczy, to przyjmujemy!  
Doktor: Nie.  
Student: To co robimy?  
Doktor: Nic. Jeżeli nie przekroczy, to nie odrzucamy.

Statystyka klasyczna dostarcza jedynie narzędzi do odrzucania hipotez.
Hipotezę przyjmuje się pośrednio, jeżeli długo opiera się ona „atakom”. Nie ma
natomiast żadnego mechanizmu który pozwalałby na bezpośrednie potwierdzanie
hipotez.

Dziwne, prawda? Wydawałoby się, że nauka potrzebuje jakiegoś mechanizmu
potwierdzania hipotez, nie może przecież bazować na samym odrzucaniu. A może
jednak... może?

To, że testowanie hipotez wygląda właśnie tak, ma podstawy filozoficzne. Cała
rzecz zaczęła się od próby odpowiedzenia na pytanie, co odróżnia naukę, taką
jak fizyka, od pseudonauki, takiej jak astrologia. Karl Popper wyszedł z
bardzo interesującą propozycją: pseudonauka tym różni się od nauki, że nie
przyjmuje krytyki. Teorie pseudonaukowe są tak skonstruowane, że niezależnie
od tego co się stanie, teoria pseudonaukowa wydaje się być potwierdzona.
Przykładem może być psychoanaliza Freuda i kompleks Edypa. Jeżeli młody
człowiek dobiera sobie partnerkę podobną do jego matki - cierpi na kompleks
Edypa. Jeżeli postępuje przeciwnie, ma partnerkę bardzo różną od jego matki,
to znaczy że się buntuje i zmaga... z czym? Z kompleksem Edypa, na który
oczywiście cierpi.

Podobny przykład można [znaleźć u
Białego](http://bialy.jogger.pl/2007/08/24/podejrzany-ateizm/). Jakie by
obserwacje nie były, są tam brane za potwierdzenie hipotezy.

Popper [powiedział](http://pl.wikipedia.org/wiki/Krytyczny_racjonalizm), że
naukowcy powinni wychodzić z odważnymi, zaskakującymi teoriami, które będą
poddawane rygorystycznym próbom. Jeżeli wynik eksperymentu pokaże wystąpienie
czegoś, co według teorii wystąpić nie ma prawa, teoria idzie do kosza.

Koronnym przykładem teorii naukowej według Poppera jest ogólna teoria
względności. Einstein przewidział, że światło [ugina
się](http://en.wikipedia.org/wiki/Image:Black_Hole_Milkyway.jpg) w polu
grawitacyjnym. Jest to bardzo zaskakujące twierdzenie, bo ogólnie przyjęte
było, że światło porusza się zawsze po linii prostej. Czy teoria Einsteina
jest fałszywa, można było sprawdzić podczas zaćmienia Słońca, obserwując
pozycje gwiazd, których światło przebiega w jego pobliżu. Gdyby okazało się,
że światło wciąż biegnie po linii prostej, oznaczałoby to, że teoria Einsteina
jest fałszywa. Eksperymenty pokazały jednak, że światło rzeczywiście się
ugina. Nie oznacza to, że teoria Einsteina jest prawdziwa. Jest to natomiast
odważna i falsyfikowalna teoria naukowa.

Dlaczego na studiach nie było filozofii nauki? Byłbym lepiej rozumiał
statystykę i miałbym o jeden ulubiony przedmiot więcej.

## Komentarze

* hcz (2008-09-12 14:36:00): <p>Czy pacierz i macierz różnią się istotnie między
  sobą, a jeśli tak, to czym?</p>
* Veles (2008-09-12 17:28:19): <p>Nie jestem racjonalnym ścisłowcem i nie
  rozumiem o czym mówi pan powyżej, ale zniszczyłeś moje rozumienie statystyki
  jako czegoś głupiego i nudnego. ;)</p>
* Yorrick (2008-09-22 15:23:43): <p>O ile dobrze pamiętam, to o czym piszesz a
  propos statystyki, to weryfikacja hipotez. Twój wykładowca nie powiedział, ze
  można postawić dwie hipotezy przeciwstawne i w ten sposób pośrednio
  potwierdzić, czy hipoteza nie odrzucana w jednym badaniu spotka sięz
  odrzuceniem hipotezy przeciwnej w drugim&#8230; Ot wszystko :) Bardziej
  ciekawe w statystyce jest to, jak można manipulować badaniem dobierając sposób
  i narzędzia do zbierania danych :)</p>
* hcz (2008-09-22 15:37:58): <p>@Yorrick: Mógłbyś podać przykład? Bo nie bardzo
  sobie wyobrażam testowanie hipotezy przeciwnej do hipotezy: wartość oczekiwana
  wynosi ileś tam, albo: rozkład jakiejś tam cechy jest normalny&#8230;</p>
