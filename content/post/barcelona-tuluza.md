---
date: "2017-11-15T23:25:40Z"
description: Moja pierwsza kilkudniowa wycieczka rowerowa.
draft: false
image: /images/2017/sloneczniki-we-francji.jpg
tags:
- rower
- opowieści
title: Barcelona‒Tuluza
---

Był rok 2013[^rok], końcówka lata. Plan był taki, żeby na wyjazd integracyjny
mojego zespołu z pracy pojechać na rowerze, a że z Dublina do okolic Tuluzy jest
daleko, polecieliśmy we dwóch z kolegą i z rowerami do Barcelony. Mieliśmy
generalny pomysł na trasę: najpierw jechać na Adrall, a potem tam zadecydować,
czy jedziemy zachodnią stroną czy na północny wschód, przez Andorę.  Trasa
zachodnia wyglądała ciekawiej, ale też i miała więcej podjazdów.

[^rok]: Wpis napisałem w miarę krótko po wycieczce w 2013, ale opublikowałem go
        dopiero w 2017.

Oryginalny pomysł nie był mój, zaczęło się od tego że kolega z pracy,
Niall[^niall], odwrócił się od biurka i zapytał:

“Ej, Maciek, a może tak byśmy pojechali tam na rowerach?”

<!--more-->

[^niall]: Niall jest imieniem irlandzkim gaelickim, i wymawia się je mniej
          więcej „Najal” z akcentem na pierwszą sylabę.

{{< figure src="/images/2017/rzeczy-na-wycieczke-small.jpg"
link="/images/2017/rzeczy-na-wycieczke.jpg" >}}

Transport rowerów był prostszy niż się spodziewałem. Kupując bilety Aer Lingusa
online nie można wykupić transportu roweru, a jedynie rzeczy takich jak narty
albo torby z kijami do golfa. Transport roweru można jednak wykupić, tylko
trzeba najpierw kupić bilet i dostać numer rezerwacji, a potem do Aer Lingusa
zadzwonić i poprosić o dodanie roweru do rezerwacji którą właśnie zrobiliśmy.
Żeby opłacić transport, podaje się wtedy przez telefon numer karty kredytowej,
czego nie lubię, ale nie było innej metody.

Taka rezerwacja kosztuje 40 euro w jedną stronę.

Przygotowanie roweru do lotu nie jest skomplikowane: trzeba spuścić powietrze
z opon, odkręcić pedały i zdjąć albo obrócić kierownicę tak, żeby rower był
maksymalnie płaski. Tak przygotowany rower wkłada się do plastikowej,
przezroczystej, otrzymanej za darmo torby plastikowej. Wbrew pozorom jest to
bezpieczniejsze niż pakowanie roweru do pudła. Kiedy rower jest w pudle,
bagażowcy traktują je jak pudło, którym można pomiatać. Kiedy jest to ewidentny
rower w przezroczystej torbie, jest traktowany jak… rower, czyli z troszkę
większą ostrożnością. Idealnego rozwiązania oczywiście nie ma, rower wciąż może
zostać uszkodzony i Aer Lingus wyraźnie pisze, że transport taki jest na ryzyko
właściciela. Mój rower przeleciał w obie strony bez szwanku, a rower Nialla
doznał jedynie małego uszkodzenia miękkiej owijki na kierownicy.

{{< figure src="/images/2017/rowery-przed-spakowaniem-small.jpg"
link="/images/2017/rowery-przed-spakowaniem.jpg" >}}

W dzień wyjazdu wstaliśmy o 02:00, ale i tak z tego pierwszego dnia została nam
na jazdę rowerem tylko połowa. Samolot wylądował około 11:00 czasu lokalnego
i byliśmy gotowi do drogi mniej więcej w południe.

{{< figure src="/images/2017/rowery-gotowe-do-drogi-small.jpg"
link="/images/2017/rowery-gotowe-do-drogi.jpg" >}}

Natychmiast popedałowaliśmy, na azymut, przez jakieś polne drogi, na bieżąco
improwizując trasę. Nie mieliśmy pomysłu na nocleg, więc dotarliśmy do
miasteczka o nazwie Manresa, gdzie szybkim serczem zlokalizowaliśmy dość
obskurny hostel i zwaliliśmy się tam na jak dwa worki kartofli. Byliśmy obaj
kompletnie wykończeni. Około 22:30 coś nas jednak obudziło: był to głód. Tego
wieczoru wciągnałem w siebie szerszą niż mój tułów Pizzę Chwały.

{{< figure src="/images/2017/pizza-chwaly-small.jpg"
    link="/images/2017/pizza-chwaly.jpg" >}}

Sama noc była taka sobie: gorąco i hałas. Następnego ranka chcieliśmy wyjechać
jak najwcześniej, ale rowery mieliśmy zamknięte na klucz w hostelowej pakamerze,
a klucz przychodził do pracy dopiero na ósmą rano. Wypiliśmy więc po kawie,
zjedliśmy po ciastku i około 9 wyruszyliśmy w dalszą drogę, próbując uwolnić się
od skwarnej i smrodliwej sieci głównych dróg.

{{< figure src="/images/2017/rower-zaladowany-jezioro-small.jpg"
link="/images/2017/rower-zaladowany-jezioro.jpg" >}}

Po drugim dniu byliśmy w ciężkim stresie, że nie damy rady zrobić tych dwóch
dużych podjazdów które były w planie. Potem okazało się że nasze oszacowania
można było o kant zadka rozbić, a mianowicie: (1) i tak trzeba było zrobić
1 dość poważny podjazd i kilka mniejszych więc wcale nie jest dużo łatwiej, (2)
podjazd wykonany w odpowiednim tempie nie stanowi większego problemu.
Odpowiednie tempo zależało od osoby: Niall miał swoje tempo, szybsze, ja miałem
swoje, wolniejsze. Kiedy oddalał się o większy kawałek do przodu, robił sobie
przerwę. Potem ja dojeżdżałem, braliśmy łyk wody i po kilku oddechach ruszaliśmy
dalej. Sprawdzało się znakomicie.

Przy którymś zjeździe usłyszałem trzask z tyłu, i po krótkiej inspekcji okazało
się że jest problem z mocowaniem bagażnika. Śruba, którą bagażnik był
przykręcony do ramy, została ścięta w momencie wstrząsu. Wjechałem zdaje się
w jakieś pęknięcie w asfalcie. Szczęście w nieszczęściu było takie, że to co
normalnie powinno być przykręcone do ramy, oparło się o oś tylnego koła,
w związku z czym bagażnik utrzymał się na rowerze. Gdyby bagażnik zaczął
odpadać, prawdopodobnie poszłyby kolejne śruby, po chwili miałbym dużo większy
problem niż początkowo.

Niall obejrzał ściętą śrubę, po czym poszedł do swojego roweru, i wyciągnął
opaski zaciskowe. „Wszystko się nimi da naprawić”, zaanonsował. Po kilku
minutach mocowanie bagażnika wyglądało tak:

{{< figure src="/images/2017/cable-ties-small.jpg"
link="/images/2017/cable-ties.jpg" >}}

Byłem przekonany że nie wytrzyma to nawet pięciu minut. Ale spróbowałem
przejechać metr. Bagażnik jakoś się utrzymał. 10 metrów. Dalej był tam gdzie
trzeba. 100 metrów. Wciąż na swoim miejscu. Okazało się, że mogę normalnie
jechać, bagażnik wciąż opiera się o oś, a opaski zabezpieczają pręt przed
przesuwaniem. W ten sposób dojechałem do samego końca trasy, i naprawiłem
bagażnik dopiero w Dublinie po powrocie.[^sruba]

[^sruba]: Po roku czy dwóch problem się powtórzył, więc prawdopodobnie jest to
          jakaś wada konstrukcyjna tego roweru. Miejsce jest tam tylko na
          cienką śrubkę, a przeciążenia które wywierają na nią moment
          ścinający -- duże.

Główny problem po drugim dniu, główny powód dla którego byliśmy tacy
zestresowani, był taki że ja próbowałem forsować zbyt szybkie dla mnie tempo
i kiepsko się to dla mnie kończyło. Gwiazdy mi stawały w oczach, robiło mi się
mdło , a w jednym momencie czułem że robi mi się słabo i zaraz zemdleję.
Musiałem się zatrzymać, położyć na wznak i leżeć kilka minut bez ruchu żeby
z grubsza dojść do siebie. Niall był tym chyba trochę przestraszony. Starałem
się już więcej nie robić takich numerów.

Nogi natomiast były spoko: w dowolnym momencie mogłem zrobić krótki sprint
w pełni obciążonym rowerem. Żadnych zakwasów. To nie nogi, a serce było wąskim
gardłem, ograniczając tempo podjazdów. Wrażenie było takie, że nie dojedziemy na
czas: kombinowaliśmy inne trasy, pociągi, srągi. Niepotrzebnie.  Trzeciego dnia
zrozumiałem co się dzieje, dopasowałem styl jazdy, co natychmiast rozwiązało
problem.

{{< figure src="/images/2017/andora-podjazd-small.jpg"
link="/images/2017/andora-podjazd.jpg" >}}

Moją prędkością na siedmioprocentowym podjeździe było 5km/h. Szybciej niż 5km/h
po prostu nie dawałem rady jechać. Oczywiście mogłem sobie to tłumaczyć, że jest
pod górę, że jestem stary, że rower załadowany. Ale prościej jest podejść do
tego tak: to nie jest wyścig. Moim celem było dojechać, i żeby utrzymywać ciało
w rozsądnej równowadze, muszę go słuchać, i wiedzieć, jaka ilość oraz rodzaj
dyskomfortu są „normalne”, i jaki poziom wysiłku jest realny do utrzymania na
dłuższą metę.

Po tych wszystkich rozważaniach dojechałem do najwyższego punktu w Andorze, po
którym zaczął się zjazd w dół, na francuską stronę.

{{< figure src="/images/2017/andora-na-gorze-small.jpg"
link="/images/2017/andora-na-gorze.jpg" >}}

Po Andorze grzaliśmy do przodu ile fabryka dała (ale nie szybciej!). Zjazd był
niesamowity, kiedy po wspięciu się na 2500m npm zjeżdżaliśmy drogą nachyloną tak
łagodnie, że grawitacja dawała nam regularne 35-45km/h, a hamulców można było
używać bardzo delikatnie. Prędkość można było regulować składając się w dół lub
podnosząć tułów do góry, w ten sposób zmniejszając lub powiększając opór
powietrza. Zjazd trwał tak długo że aż drudno było uwierzyć, że całą tę energię
wypracowaliśmy wcześniej własnymi mięśniami.

Jest to jednak tylko półprawda, bo energię dostaliśmy przecież z zewnątrz, np.
przeżuwając i trawiąc kotlety schabowe, a ostatecznie na wszystko zapracowało
nasze Słońce.

Tego dnia przejechaliśmy 70km, przy czym z tego pewnie z 10-15km zajął nam wjazd
przed południem, a resztę śmignęliśmy z górki na pazurki.

Bardzo szybko stało się jasne, że wcale nie musimy ratować się przy pomocy
pociągu, i zupełnie spokojnie dojedziemy do celu o własnych siłach. Ostatni
odcinek był zaskakująco wymagający, a największe stromizny na naszej trasie
znajdują się właśnie na pagórkowatej francuskiej prowincji. Nie mają tam
zastosowania drogowe normy inżynieryjne. Górskie serpentyny wyglądają groźnie,
ale są tak projektowane, żeby utrzymać z grubsza stałe nachylenie, gdzieś
pomiędzy 6% i 7%.  Wiejska droga natomiast idzie tak jak idzie i jeżeli pagórek
miał nachylenie 12%, to droga też. Na rowerze robi to dużą różnicę.

{{< figure src="/images/2017/pochmurna-francja-small.jpg"
link="/images/2017/pochmurna-francja.jpg" >}}

Dopiero tutaj zrobiły mi się zakwasy: pagórki były krótkie, więc na niektóre
można było wjechać na zasadzie sprintu. Szkopuł w tym, że jeżeli taki sprint
trafia się co kilka minut regularnie przez kilka godzin, to nawet ktoś kto się
przed chwilą chwalił jaki to z niego nie jest sprintsman, dostaje w zadku
zakwasów jak ta lala.

{{< figure src="/images/2017/sloneczniki-we-francji-small.jpg"
link="/images/2017/sloneczniki-we-francji.jpg" >}}

Suma sumarum te nasze ~500km przejechaliśmy w pięć z sześciu dostępnych dni.
Miało to swoją dobrą stronę: spędziliśmy jeden więcej dzień w uroczej, otoczonej
murem średniowiecznej wiosce.

{{< figure src="/images/2017/mur-i-widok-z-wioski-small.jpg"
link="/images/2017/mur-i-widok-z-wioski.jpg" >}}
