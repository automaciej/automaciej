+++
# vim:set nosmartindent nocindent ft=markdown:
date = "2014-09-08T01:54:42+01:00"
draft = true
title = "Nuty i prawa autorskie"
description = "Nie można się dzielić nutami w internecie z powodu praw autorskich"
tags = ["muzyka"]
+++
Utwór
-----
ZAiKS chroni utwory. Co to jest utwór? Możemy przeczytać [opis na stronie
ZAiKSu](http://www.zaiks.org.pl/141,64,utwor_czyli_przedmiot_prawa_autorskiego).

<!--more-->

W przypadku nut mamy do czynienia z co najmniej dwoma utworami. Nuty, czyli
opracowanie nutowe, same w sobie są utworem, utworem co prawda zależnym, ale
niemniej tak samo chronionym jak oryginalny utwór. Można też mówić o aranżacji,
czyli opracowaniu utworu pod względem muzycznym. Wtedy mamy do czynienia
z trzema utworami:

1. Kompozycja (melodia, tekst, harmonia)
2. Aranżacja (instrumentacja, harmonizacja)
3. Opracowanie nutowe tej aranżacji

Ciekawe jest to, że utwór muzyczny też zależy od nut, chociażby dlatego że bez
nut nie jesteśmy w stanie zarejestrować utworu w ZAiKSie, mimo że rejestrujemy
utwór, a nie opracowanie nutowe.

Okres ochrony
-------------

W Polsce utwory muzyczne chronione są przez [70 lat od daty śmierci
autora](http://zaiks.org.pl/247,0#upa_art36). Brzmi prosto, ale czasami są
komplikacje, które ładnie opisał w emailu do mnie Jan Jarnicki z [Acte
Préalable](http://www.acteprealable.com/):

> Np. taki Apolinary Szeluto zmarł w 1966 r., a już nie jest chroniony. Wprawdzie
> zmarł mniej niz 70 lat temu, ale wszyscy kolejni spadkobiercy zdążyli zemrzeć
> i nikt nie wie, czy żyje ktokolwiek, kto jego prawa odziedziczył. Na razie
> ZAiKS i inni zakładają, ze jego twórczosć jest wolna od praw autorskich. Inny
> przykład --- Zygmunt Stojowski. Zmarł w 1946 r. wiec powinien być chroniony.
> Niestety, kompozytor nie zadbał o to, by się do jakiejś organizacji twórców
> zapisać, a spadkobiercy też o to nie zadbali. Więc nie jest chroniony, choć
> mógłby być --- spadkobiercy żyją.
>
> Kolejny przykład, jeszcze trudniejszy. Witold Maliszewski zmarł w 1939 r.
> Teoretycznie nie chroniony. Ale wydano jego utwór we Francji i tam go
> znalazłem. Odmówiono mi zrobienia kopii bo według francuskiego SACEm jest on
> chroniony (ze wzgledu na specyficzne prawo obowiązujace we Francji). Pół roku
> trwało przekonywanie ich, że Maliszewski w ojczyźnie nigdy nie był chroniony,
> nie ma spadkobierców, wiec w czyim imieniu chronią jego praw, zakazujac mi
> de facto wykonywanie jego muzyki. Po pół roku zgodzili się na kopię jego nut.

W większości przypadków sprawa jest jednak prosta. Tymczasem nasuwa się inne
pytanie: Jaka (polska) muzyka nie jest chroniona prawem autorskim? Ile jej jest?
W jakich stylach muzycznych? Zadałem to pytanie w ZAiKSie, i dowiedziałem się że
oni nie mają takiej listy. Z tego co widzę online, nie wiem czy mają nawet listę
utworów chronionych. Istnieje
[wyszukiwarka](https://online.zaiks.org.pl/WorkCatalog/) utworów, ale opatrzona
jest komentarzem mowiącym, że nie można na jej podstawie wnioskować czy
i w jakim zakresie ZAiKS zarządza prawami do utworu.  Dalej są podane kontakty
do ZAiKSu. Czy oni chcą żeby się ich pytać indywidualnie o każdy utwór? Dziwne.
Podejrzewam że nie dostają żadnej zauważalnej liczby zapytań.
