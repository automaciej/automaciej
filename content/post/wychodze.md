+++
date = "2015-03-10T18:56:11Z"
title = "Mam ochotę wyjść, i wychodzę"
tags = [ "zrzędzenie" ]

+++

> Patrzę, patrzę na to… No i aż mi się chce wyjść z… kina, proszę pana.
> I wychodzę.
> --Inżynier Mamoń, Rejs

Jestem już inny niż byłem, dajmy na to, 10 lat temu.

<!--more-->

Zajrzałem na google+owe community pythonowe. Zobaczyłem najpierw kilka postów
z linkami do bibliotek i artykułów, a niedługo potem coś w tym stylu:

> Jak napisać grep w pythonie?

Pod spodem były ze 2 odpowiedzi, w jednej nawet kawałek kodu. I tutaj popełniłem
pierwszy błąd. Napisałem:

> Ludzie, czy nie widzicie że to jest uczeń któremu się nie chce rozwiązać pracy
> domowej? Nie rozwiązujcie uczniom prac domowych!

Na to ktoś:

> A skąd mamy wiedzieć, czy to jest rzeczywiście praca domowa? Tego typu pytania
> często się tu pojawiają.

Mój drugi błąd:

> Absolutnej pewności mieć nie będziemy, ale (1) ktoś kto musi pytać jak napisać
> grepa jest na poziomie ucznia, (2) samouk raczej nie wybierze grepa bo są
> ciekawsze problemy, (3) grep napisany w Pythonie ma prawo być używany tylko
> jako ćwiczenie. Jeżeli ktoś próbuje rozwiązać problem na systemie produkcyjnym
> poprzez pisanie grepa w Pythonie, to coś tu jest bardzo nie tak, i należy tę
> osobę jak najszybciej powstrzymać.

Na to… ktoś napisał 3 paragrafy o tym jak to właśnie jest dobrze rozwiązywać
studentom ćwiczenia i jak się komuś to nie podoba, to żeby ignorował te pytania.

Przyznałem człowiekowi rację, w duchu oczywiście, bo w internecie nikomu się
jawnie racji nie przyznaje.

I co zrobiłem dalej? Wypisałem się z tej społeczności.
