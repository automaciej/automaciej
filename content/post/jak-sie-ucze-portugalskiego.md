+++
# vim:set nosmartindent nocindent ft=markdown:
date = "2015-12-24T16:02:23"
title = "Jak się uczę portugalskiego"
tags = [ "języki" ]

+++
Niepostrzeżenie [minęło 6 lat](/2011/05/06/taksista/
"Historia z taskówkarką") od kiedy
[zacząłem](/2009/08/03/portugalski- lekcja-1/
"Pierwszy wpis o portugalskim" ) się uczyć portugalskiego. Zawsze traktowałem
i nadal traktuję tę naukę lekko. Jest to pokierowane prostą zasadą: kiedy coś
jest proste, robi się to częściej. Im trudniejsze, tym rzadziej. Oto, jakie
rzeczy robiłem, i co z nich wynikło:

<!--more-->

## Obiady portugalskie

_Na czym polega:_ Spotykamy się w 3 czy 4 osoby, portugalski musi być językiem
ojczystym co najmniej jednej osoby. Obiad razem z kawą trwa około godziny.

_Czy działa:_ TAK

_Zalety:_ Łatwe, regularne, trenuje interakcje po portugalsku, przy okazji
można poznać nowe osoby.

_Wady:_ Nie ma zapisu rozmowy, trzeba się wysilać żeby robić notatki podczas
rozmowy, co czasami ją trochę rozbija.

## Ustawienie telefonu i komputera na portugalski

_Na czym polega:_ Zmiana ustawienia systemowego.

_Czy działa:_ TAK

_Zalety:_ Łatwe, pozwala nauczyć się podstawowego słownictwa komputerowego. I
tak wiem gdzie co jest na ekranie, więc nieznane słowa mi nie przeszkadzają.

_Wady:_ Czasami jak chcę zrobić coś istotnego, np. zabukować hotel, nagle
pokazuje mi się strona po portugalsku, którą muszę przeczytać ze zrozumieniem,
bo inaczej mogę zrobić błąd w rezerwacji. Jest to komplikacja która czasami
pojawia się w nieodpowiednim momencie. W zależności od nastroju albo załatwiam
sprawę po portugalsku, albo ręcznie przestawiam język na angielski.

## Ćwiczenia gramatyczne _Gramática Activa_

_Na czym polega:_ Jest to książka z ćwiczeniami w której można pisać ołówkiem,
typu książki z której nauczyciele w liceum rozdają kserówki żeby robić na
lekcji.

_Czy działa:_ NIE

_Zalety:_ Uczy zasad, dzięki którym można dociec, kiedy użyć takiej czy innej
formy.

_Wady:_ Dość nudne. Kojarzy się ze szkołą. Ma tabelki, a nie lubię tabelek.
Wolę sam dociekać zasad na podstawie przykładów. Gotowa tabelka jest niczym
zdradzone zakończenie filmu.

## Książka: Harry Potter

_Na czym polega:_ Otwieram książkę, w drugiej ręce słownik, i usiłuję czytać.

_Czy działa:_ Dotychczas nie, ale za jakiś czas spróbuję jeszcze raz.

_Zalety:_ Z książki się można dużo nauczyć o języku, zarówno jak się co mówi,
jak i rozwinąć sobie słownictwo.

_Wady:_ Zaskakująco trudne. Żeby przebrnąć przez pierwszą stronę musiałem
sprawdzić w słowniku 24 słowa. Po kilku stronach odczułem że wkładam w to masę
wysiłku, a historia nie za bardzo posuwa się do przodu i dałem za wygraną.

## Komiksy: Scott Pilgrim, Persépolis

_Na czym polega:_ Otwieram komiks (papierowy), w drugiej ręce słownik
(papierowy), i usiłuję czytać.

_Czy działa:_ TAK

_Zalety:_ W komiksach jest mniej tekstu, więc nawet jeżeli trzeba dużo
sprawdzać w słowniku, akcja idzie do przodu w zadowalającym tempie.

_Wady:_ Trzeba włożyć wysiłek w znalezienie interesujących komiksów.
Próbowałem na przykład czytać Astroboya, ale nie wciągnął mnie. Scott Pilgrim
był już lepszy (basista!), a Persépolis jest świetne, bo tematyka jest
interesująca. Dużo jest w komiksach wyrażeń idiomatycznych, których nie da się
znaleźć w słowniku, więc czasami nie jestem w stanie samodzielnie zrozumieć o
co chodzi. Muszę zaznaczać dymki w komiksie ołówkiem, i pytać się osób
portugalskojęzycznych.

## Filmy fabularne z napisami angielskimi

_Czy działa:_ NIE

_Zalety:_ Miło się ogląda, bo bez większego wysiłku można się zorientować o co
chodzi w akcji.

_Wady:_ Kiedy czytam angielskie napisy, przestaję słuchać portugalskich
dialogów; prawie nic z nich do mnie nie dociera.

## Filmy fabularne z napisami portugalskimi

_Czy działa:_ TAK

_Zalety:_ Można się łatwo zorientować jakie portugalskie słowa zostały
wypowiedziane.

_Wady:_ Podobnie jak w komiksach, dużo żargonu, czasami ciężko zrozumieć o co
chodzi nawet ze słownikiem.

_Swoją drogą:_ Przydaje się oglądać z kimś portugalskojęzycznym, chociaż dla
takiej osoby jest to raczej nudne kiedy ciągle wciskam pauzę i pytam „co ona
powiedziała?” Dlatego czasami muszę się pogodzić z tym że zrozumiałem dialog
tylko pobieżnie; czasami potwierdzam tylko ogólne znaczenie, np.: „ten niższy
facet chciał iść do domu bo był zmęczony a ten drugi go namawiał na wyjście do
klubu, tak?”

## Filmy fabularne bez napisów

_Czy działa:_ Różnie

_Zalety:_ Zmusza do wysiłku przy słuchaniu.

_Wady:_ Dużo mi umyka. Po jakimś czasie męczę się i przestaję w ogóle słuchać.
Nie mogę obejrzeć całego filmu za jednym posiedzeniem. Chyba jest jeszcze na
to zbyt wcześnie. Trudno też jest dobrać poziom: Filmy dla dorosłych posługują
się skomplikowanym językiem, a filmy dla dzieci nie mają ciekawej fabuły.

_Swoją drogą:_ Może warto wypróbować filmy z gatunku kina familijnego?

## Zagadywanie osób portugalskojęzycznych w przestrzeni publicznej

_Na czym polega:_ Kiedy słyszę że ktoś rozmawia po portugalsku np. na ulicy,
podchodzę i rozmawiam

_Czy działa:_ Różnie. Czasami ludzie nie mają ochoty rozmawiać. Czasami działa
świetnie, np. kiedyś spędziłem całą podróż samolotem rozmawiając z
Brazylijczykiem, z którym kontakt utrzymuję do dzisiaj.

_Zalety:_ Nie wymaga planowania, i rozwija pewność w użyciu języka.

_Wady:_ Wymaga przełamania nieśmiałości. Czasami pomimo prób nawiązania
rozmowy, kontakt się nie udaje.

## Wakacje w Portugalii

_Czy działa:_ Trochę; ale nie tak jak by się tego można spodziewać. Żeby
używać języka na wyjeździe trzeba to specjalnie zaplanować, np. zatrzymywać
się w hostelu ze wspólną przestrzenią, a nie zamykać w hotelowym pokoju.

_Zalety:_ Przygoda! Ciekawe interakcje z ludźmi, kiedy się zdarzają. Buduje
pewność w użyciu języka: „zarezerwowałem hotel przez telefon!”

_Wady:_ Generalnie drogie i trudne; ilość faktycznej interakcji po portugalsku
mniejsza od spodziewanej. W przeciwieństwie do Irlandii, Portugalczycy nie są
aż tak skorzy do rozmów, żeby rozmawiać z nieznajomymi w pociągu czy w
autobusie.

## Obozy / szkoły językowe w Portugalii

_Czy działa:_ TAK (i nie: pojechałem raz, i chyba więcej już nie pojadę)

_Zalety:_ Duuuża ilość interakcji po portugalsku! Poznawanie nowych ludzi;
kilka znajomości utrzymuję do dzisiaj.

_Wady:_ Wysoki koszt. Wyjazd na 1 tydzień kosztuje rzędu €1000, a tydzień to
za mało, taki wyjazd ma sens kiedy się jedzie na 2 tygodnie.

# Komentarze

* quest (2015-12-24 19:51:13): <p>Ciekawy wybór. Możesz wyjaśnić dlaczego akurat
  portugalski? Uczysz się wyłącznie portugalskiego kontynentalnego czy też
  odmiany brazylijskiej?</p>  <p>Ja akurat uczę się niemieckiego i stosuję
  podobne metody. Zmiana języka interfejsu w telefonie + filmy z niemieckimi
  napisami. Nawet kupiłem laptopa z niemiecką klawiaturą, co czasami jest
  problematyczne. ;-)</p>  <p>Akurat dzisiaj (zanim natrafiłem na Twój post)
  pomyślałem o potrzebie wejścia w jakieś "kółko zainteresowań" tworzone przez
  osoby o podobnych zainteresowaniach. Zdradź proszę jak sobie znalazłeś osoby
  do "językowych obiadów".</p>
* stone (2015-12-25 08:48:44): <p>Generalnie bardzo dobre rady. Zresztą zawsze z
  chęcią czytam wpisy dotyczące nauki językow. Sam uczę się francuskiego i
  mogłbym dodać dwie rzeczy, które zadziałały w moim przypadku. Po pierwsze
  Duolingo (www.duolingo.com) - jest opcja nauki portugalskiego, jeśli ustawisz,
  że mówisz już po angielsku. Mimo prostego interfejsu ćwiczenia są na tyle
  zróżnicowane, że niepostrzeżenie chłoniesz słownictwo, struktury, a nawet
  możesz poćwiczyć wymowę. Choć jeśli uczysz się portugalskiego już 6 lat,
  niektóre zadania moga być zbyt podstawowe. Warto jednak spróbować.</p>
  <p>Druga rzecz to "slow news", czyli codzienne wiadomości czytane wolniej i
  nieco prostszym językiem, z opcją podejrzenia tekstu na stronie. Sam korzystam
  z RFI - przykład tu: http://www.rfi.fr/emission/20151223-journal-francais-
  facile-23122015-20h00-20h10-tu<br /> PS. Dawno mnie tu nie było. Jak wstawić
  linki w komentarzu?</p>
* daromar (2015-12-25 12:39:23): <p>Próbowałeś słuchać wiadomości w
  portugalskim, np na <a href="http://www.rtp.pt/noticias/"
  rel="nofollow">rtp.pt</a> albo <a
  href="https://www.youtube.com/watch?v=qIkf8r3sQQc" rel="nofollow">kreskówki z
  portugalskim dubbingiem</a>. No i wersja portugalska czy brazylijska?<br /> Ja
  angielskiego nauczyłem się w sporej części na kreskówkach. Proste słownictwo
  niezbyt skomplikowana  akcja :) <br /> @stone w <a
  href="http://wiki.jogger.pl/wiki/Markdown#Odno.C5.9Bniki"
  rel="nofollow">markdown</a> najpierw w nawiasie kwadratowy nazwa a potem w
  okrągłym sam link.</p>
* Sigvatr (2015-12-28 22:22:30): <p>Wydaje mi się, że Harry Potter to książka
  trochę za trudna jak do uczenia się języka. Zawiera mnóstwo nazw własnych i
  bardzo specyficznego języka powiązanego z magią itp.. Może zastąpić ją jakąś
  dziejącą się współcześnie powieścią? nawet taką dla starszych dzieci.</p>
  <p>BTW. Zagraj w Max Payne 3, będziesz chyba jedną z nielicznych osób, które
  nie podzielają zagubienia bohatera.</p>
* automaciej (2015-12-31 12:02:02): <p>quest - portugalski po prostu mi się
  podoba, zawsze mi się podobał w brazylijskiej muzyce, np. w bossa novach. Nie
  był to wybór zbyt pragmatyczny… Co do odmiany, to ludzie cały czas mi mówią że
  się muszę zdecydować, której wersji się uczę. A ja to skwapliwie ignoruję, i
  po prostu imituję osoby z którymi aktualnie rozmawiam. Brazylijczycy mówią mi
  że używam odmiany portugalskiej, a Portugalczycy że brazylijskiej. Jako
  cudzoziemiec mogę sobie na to pozwolić. :) Obiady portugalskie zacząłem sam,
  kiedy się zorientowałem że jedna z koleżanek z pracy jest z Portugalii,
  poszedłem do niej i zapytałem się czy miałaby cierpliwość porozmawiać przy
  obiedzie po portugalsku. Kiedy odeszła z firmy, znalazłem inną osobę, tym
  razem Brazylijkę; potem trochę rozpuściłem wiadomości po firmie z zapytaniem
  czy ktoś nie jest zainteresowany uczeniem się portugalskiego; teraz są 3 stałe
  osoby (nauczycielka i 2 uczniów), i 2 osoby które pojawiają się od czasu do
  czasu.</p>    <p>stone - Slow news to dobra opcja, mam w planach :) rzecz w
  tym żeby znaleźć newsy o tym co mnie interesuje (nie sport, nie polityka,
  etc.)</p>    <p>daromar - po pierwszym przejrzeniu, z kreskówki (bez napisów)
  rozumiem może połowę tekstu, główną przeszkodą jest to że mówią szybko; może
  po prostu nie należy się przejmować, tylko oglądać. Nie znałem Johnnego Bravo,
  dobry humor momentami („przepraszam, ale już jestem żonaty” :D )</p>
  <p>Sigvatr - tak, na pewno warto poszukać innych opcji i spróbować
  przynajmniej 5 czy 10 różnych książek żeby zobaczyć, co się przyjmie. Dzięki
  za rekomendację Max Payne 3, chyba się skuszę :)</p>
* automaciej (2015-12-31 16:29:09): <p>o, Max Payne 3 (PS3) jest w promocji za
  €7! (do dwudziestego któregoś stycznia)</p>
