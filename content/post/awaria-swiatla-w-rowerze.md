+++
title = "Awaria światła w rowerze"
tags = ["raptularz", "rower"]
image = "/images/2017/edelux-ii-zblizenie.jpg"
description = "Przestało mi świecić światło w rowerze. Problem musiał być albo z dynamem albo ze światłem."
draft = false
date = "2017-11-15T00:12:00Z"

+++

_Kto nie ma w głowie, ten ma w nogach. -- mój dziadek, kiedy ktoś czegoś
zapomniał i trzeba było wracać._

Mam ja sobie dynamo w piaście i światło w rowerze. Nie piszę „lampkę”, bo [moje
światło][edelux-2], przypomina bardziej światło w samochodzie.

<!--more-->

{{< figure src="/images/2017/edelux-ii-zblizenie-small.jpg"
  link="/images/2017/edelux-ii-zblizenie.jpg" >}}

Światło rowerowe (3W) ma oczywiście mniejszą moc niż samochodowe (12W) ale i tak
potrafi pełni oświetlić ciemną drogę.

Któregoś wieczora zauważyłem że światło się nie świeci. Po południu parkowałem
w ruchliwej części centrum, więc możę ktoś próbował ukraść rower, albo światło,
i coś przy okazji zepsuł. Rower próbują mi kraść przynajmniej dwa razy do roku,
więc jestem trochę przyzwyczajony.

Obejrzałem instalację szukając jakiegoś uszkodzenia, na przykład urwanego kabla.
Niczego nie zauważyłem. Ale światło nie świeciło. Więc zepsuło się albo dynamo,
albo światło. Zauważyłem też że dynamo daje więcej oporu niż normalnie, tak jak
gdyby rower „zużywał” wygenerowany prąd w jakiś sposób. Ale w jaki? Co się
dzieje z tą energią, czy zamieniana na ciepło? Mam rower z centralnym
ogrzewaniem?

Po odłączeniu przewodu opór mechaniczny zmalał. To by oznaczało że dynamo
w jakiś sposób działa, tylko… nie w taki jak potrzeba.

Przy okazji parapetówki poprosiłem znajomego żeby przywiózł swój rower, żeby
sprawdzić jego światło z moim dynamem i vice versa. Okazało się że wtyczki są
inne, w związku z czym udało się tylko podłączyć jego dynamo do mojego światła:
zadziałało. Aha, czyli problemem musi być dynamo.

Zapakowałem więc koło do pudła i wysłałem do sprzedawcy z UK. Sprzedawca nie był
przekonany co do tego że takie dynamo może się tak łatwo zepsuć. Jeżeli jestem
pewien że to dynamo, mogę je wysłać. W związku z tym zapakowałem koło do
pudła i wysłałem. Zajęło mi to jedynie dwa miesiące, bo nie lubię wysyłać
paczek, a było lato, dzień długi, więc światło nie było akurat specjalnie
potrzebne.

Sprzedawca koło dostał, sprawdził, i odpisał że dynamo działa bez zarzutu.

Podsumujmy więc:

* **moje dynamo** + światło sprzedawcy: ✔ działa
* dynamo kolegi + **moje światło**: ✔ działa
* **moje dynamo** + **moje światło**: ✕ nie działa

Jak to możliwe?

Poprosiłem sprzedawcę żeby odesłał to dynamo. Sprzedawca też chyba nie lubi
chodzić na pocztę, bo zajęło mu to ze dwa miesiące. W międzyczasie
zniecierpliwiłem się i zamówiłem drugie koło z dynamem, tym razem lokalnie. Nie
mają tu dynam Shutter Precision (SP), więc musiałem zamówić dynamo Shimano.
Oczywiście, Shimano ma inną wtyczkę niż SP. No nic. Przyszło po tygodniu.

{{< figure src="/images/2017/dynamo-shimano-small.jpg"
link="/images/2017/dynamo-shimano.jpg" >}}

Zamontowałem, światło zadziałało.

{{< figure src="/images/2017/swiatlo-shimano-front-small.jpg"
link="/images/2017/swiatlo-shimano-front.jpg" >}}

Tydzień później wróciło dynamo z UK. Mam więc N+1 dynam. Zdjąłem dynamo Shimano,
założyłem dynamo SP. Musiałem to sprawdzić. Działa.

Więc okazało się że problemem nie było ani dynamo, ani światło, tylko… wtyczka.
Co dokładnie było z tą wtyczką nie tak, to nie wiem. Być miedź zaśniedziała,
albo któreś z włókien zapuściło się w złe rejony, i zrobiło się zwarcie. Być
może dostała się woda i naniosła jakiegoś przewodzącego brudu. Być może taką
wtyczkę trzeba tak czy siak czyścić co jakiś czas.

Tym razem postanowiłem że poprawię sytuację w porównaniu do stanu poprzedniego.
Poszukałem więc informacji jak zabezpieczyć wtyczkę przed wodą, znalazłem
specjalną taśmę która się skleja sama ze sobą (self-amalgamating tape), więc mam
nadzieję że czas do następnej awarii będzie teraz dłuższy.

{{< figure src="/images/2017/wtyczka-do-dynama-small.jpg"
link="/images/2017/wtyczka-do-dynama.jpg" >}}

Mam kilka refleksji nad tą historią. Po pierwsze, nie użyłem mózgu, „nie miałem
w głowie” i w ten sposób dołożyłem sobie roboty. Coś, co mogło mi zająć pięć
minut -- zdjąć wtyczkę, przeczyścić kable, założyć na powrót -- zajęło mi
w sumie pół roku.

Po drugie, lenistwo oraz brak wiary w siebie nie popłacają. Czasami naprawdę
warto jest wziąć do ręki narzędzie i chwilę nim podłubać. Nawet jeżeli nie mamy
pewności na czym usterka polega, ani co może pomóc, warto wykonać kilka
podstawowych operacji, dla zasady: rozebrać co potrafimy, przeczyścić, i złożyć
z powrotem.

Po trzecie, majsterkowanie przy rowerze jest fajne. Przy okazji zmiany koła
zajrzałem do hamulców i je podregulowałem. Ustawiłem lepiej przednią lampę,
która skręcała lekko w prawo. Po zrobieniu wszystkich tych detali odczułem
podwójną radochę: raz że rower dobrze działa, i dwa że naprawiłem go sam.

[edelux-2]: https://www.nabendynamo.de/produkte/edeluxii_en.html
