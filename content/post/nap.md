+++
# vim:set nosmartindent nocindent ft=markdown:
date = "2006-01-11T00:10:01"
title = "Nap"
tags = [ "muzyka", "raptularz" ]

+++
Okazuje się że mam pod nosem dom kultury, do którego warto zajrzeć od czasu do
czasu. Dzisiaj na przykład był Marek Napiórkowski z zespołem i Henrykiem
Miśkiewiczem jako gościem. Oprócz biletu (10zł) kupiłem płytę _Nap_ (40zł) i
upolowałem podpis lidera.

<!--more-->

Nagłośnienie było niezłe. Gitara Napiórkowskiego brzmiała bardzo klarownie.
Niestety nie mogę powiedzieć tego samego o basie, któremu brakowało środka
(dla niezorientowanych: częstotliwości pomiędzy 300Hz i 6kHz). Brzmienie
fortepianu elektronicznego Yamaha, było tępe i męczące. Mam wrażenie, że to
ten sam instrument, który ongiś drażnił mnie w Harendzie.

Po zagraniu standardowego bisu, artyści zostali zaskoczeni uporem i
determinacją piaseczyńskiej publiczności, domagającej się drugiego bisu.
Klaskałem miarowo i zawzięcie, aż Marek zmiękł i zagrał w duecie z teściem coś
z zupełnie innej beczki, nastrojową balladę w przyciemnionym świetle
(realizator wykazał się wyczuciem). Był to najbardziej jazzowy moment
koncertu.

Organizatorzy jazzowych wtorków w Piasecznie zapraszają na 14 lutego, jeszcze
nie wiedzą kto będzie grał, ale zapewniają że będzie coś interesującego.
Trzymam kciuki.
