+++
# vim:set nosmartindent nocindent ft=markdown:
date = "2013-05-19T20:31:36"
title = "TOK FM  w wywiadzie z Ireną Borowik"
tags = [ "sceptycyzm" ]

+++
Co za [tendencyjny stek
bzdur](http://www.tokfm.pl/Tokfm/1,103085,13101833,_Trudno_o_konsekwentnego_ateiste__Bywaja_tacy__ktorzy.html).
Pani profesor tendencyjna, a pani redaktor jeszcze gorsza.

> Karolina Głowacka:  
Mam wrażenie, że bycie w pełni konsekwentnym ateistą jest szalenie trudnym
zadaniem intelektualnym. W tej konsekwencji można odkryć zupełną pustkę.

<!--more-->

Powyższe zdanie jest bez sensu, jak by go nie próbować zrozumieć.

Po pierwsze, kwestia prawdziwie „pełnej konsekwencji” w jakiejkolwiek pozycji
filozoficznej. Czegoś takiego nie ma, i wszyscy o tym wiedzą.

Jeżeli natomiast mówimy o bliżej niezdefiniowanym potocznym znaczeniu „pełnej
konsekwencji”, to o co chodzi? Że jeżeli ktoś nie wierzy w brodatego dziadka w
chmurach, nie może ubrać drzewka i obdarować bliskiej osoby prezentem w czasie
zimowego przesilenia?

> Karolina Głowacka:  
Wtedy pytania o sens życia stają się niesamowicie trudne. Może dlatego ateiści
bywają tacy miękcy: "nie wierzę, ale nie wykluczam".

Pytania o sens życia? A może raczej o „sens wypowiedzi”? Zaprawdę trudne to
pytania, szczególnie w tym wywiadzie.

Czy pani redaktor chodzi może o [Ostateczne Pytanie o Życie, Wszechświat i Całą
Resztę?](http://pl.wikipedia.org/wiki/Wielkie_Pytanie_o_%C5%BBycie,_Wszech%C5%9Bwiat_i_ca%C5%82%C4%85_reszt%C4%99
"Co otrzymasz kiedy pomnożysz sześć przez dziewięć?" ) Samo to, że
wypowiedzieliśmy słowa „jaki jest sens życia?”, niewiele jeszcze znaczy, jeżeli
za tymi słowami nie kryje się _znaczenie._

Kwestia „nie wykluczam” należy do teologiczno-filozoficznego elementarza.
Odsyłam do [czajniczka
Russella](http://pl.wikipedia.org/wiki/Czajniczek_Russella). Jest to najbardziej
standardowa pozycja względem dowolnego absurdalnego twierdzenia i nie ma nic
wspólnego z „miękkością”.

> prof. Irena Borowik:  
Wielu ateistów bardzo ceni wiarę. Jej funkcje.

Czyli ateiści to protekcjonalni hipokryci.

> Karolina Głowacka:  
Laicyzacja w społeczeństwach dobrobytu jest nieunikniona? Jak trwoga to do
Boga, a jak trwogi nie ma...

A może to idzie w drugą stronę, że wygrana walka z religią sprzyja
dobrobytowi?

> prof. Irena Borowik:  
W Polsce, niezależnie od zachodzących zmian, poziom przynależności do Kościoła
rzymskokatolickiego utrzymuje się w granicach 90-95 proc.

Jasne, chciałbym to widzieć! Taką liczbę można dostać chyba tylko od tejże
organizacji kościelnej, a nie ludzi.

> Karolina Głowacka:  
Tzw. wojujący ateiści atakują religijność jako coś zupełnie zaściankowego i
staromodnego. Wydaje się, że mówią "nie dorośliście do tego, żeby religijność
odrzucić". To wydaje mi się szalenie niesprawiedliwe.

Po pierwsze, przypomnijmy, czym się różni wojujący chrześcijanin od wojującego
ateisty: wojujący chrześcijanin wysadza w powietrze kliniki aborcyjne, a
wojujący ateista, kiedy już położy swoje dzieci spać, _siada i pisze._

Po drugie, kwestia odrzucenia religijności dotyczy życia publicznego, nie
prywatnego. Jeżeli ktoś chce kształtować prawo w oparciu o doktrynę religijną,
to jak najbardziej sprawiedliwie zasługuje na zarzut niedorośnięcia.

> Karolina Głowacka:  
Przypominają mi się słowa znajomej ateistki: "Jest dla mnie szalenie ważne, w
jakiego boga nie wierzę".

Chodzi o Zeusa, tak?

> prof. Irena Borowik:  
To bardzo mądre. Co więcej, wielu ateistów o religii jako o wierze wypowiada
się z najwyższym szacunkiem. Dostrzegają jej pozytywne społeczne funkcje.

Przepraszam, jakie? Jeżeli rzeczywiście są jakieś pozytywne funkcje pełnione
przez organizacje kościelne, są one pełnione pomimo religii, a nie dzięki
niej.

Jeżeli miałbym dostrzec w tym wywiadzie cokolwiek pozytywnego, to przynajmniej
tyle, że prof. Borowik dostrzegła, że wstąpienie do kościoła katolickiego
odbywa się bez zgody samego zainteresowanego, a wystąpienie jest bardzo
trudne. Byłaby bliżej prawdy, gdyby powiedziała że jest niemożliwe.
