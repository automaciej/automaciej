+++
# vim:set nosmartindent nocindent ft=markdown:
date = "2008-06-11T01:52:55"
title = "Językowe inwestycje"
tags = [ "języki" ]

+++
Niedawno pisałem o tym, dlaczego [warto uczyć się
angielskiego](/2007/11/24/ale-to-jest-po-angielsku/).  Ale angielski to nie
wszystko, jest przecież cała masa innych języków. Czy warto się ich uczyć?
Jeżeli tak, to których?

W moim liceum klasy były profilowane językowo. Mieliśmy tam dwie klasy
angielskie, jedną francuską i jedną niemiecką. Ja byłem w niemieckiej, co w
praktyce oznaczało sześć godzin lekcji tego języka tygodniowo. Moja motywacja
do pójścia do klasy niemieckiej była mniej więcej taka: „Angielski już jako
tako znam, używam go na komputerze i generalnie daję sobie radę. Pójdę na coś
innego dla poszerzenia horyzontów, będę znał jeden język więcej.”

Sześć godzin tygodniowo przez cztery lata to całkiem konkretna ilość czasu,
można powiedzieć, spora inwestycja.

Po skończeniu liceum znałem niemiecki jako-tako, to znaczy prawdopodobnie
byłbym w stanie policzyć do dziesięciu, zapytać o drogę, albo kupić coś w
sklepie. Niestety nigdy nie miałem okazji „oblatać” swojego niemieckiego, na
przykład na jakimś pobycie w Niemczech, albo spotkaniach z Niemcami w Polsce.
Czy pamiętam z tego języka coś jeszcze, trudno powiedzieć. Słownictwa już w
większości nie pamiętam; reguł gramatycznych, szczególnie tych dotyczących
der/die/das, też.

L. na studiach zainwestowała sporo czasu we francuski. Miała dość wymagającą
nauczycielkę i pamiętam, że w domu spędzała dużo czasu odrabiając prace domowe
z francuskiego. Twierdzi, że doszła blisko poziomu zbliżonego do FCE. Ona też,
jak na razie, nigdy nie miała okazji „oblatać” tego języka, a ten z czasem
zaczyna się zacierać.

Czy warto było inwestować? A może po prostu wybraliśmy złe języki?

Na przykład, w 2005 roku pewnie byłby mi się przydał duński. A ostatnio
[irlandzki](http://pl.wikipedia.org/wiki/J%C4%99zyk_irlandzki). Tych z
pewnością miałbym okazji użyć. Tylko kto to mógł przewidzieć?

Z czasem coraz bardziej doceniam znaczenie języka angielskiego i jestem coraz
bardziej sceptyczny odnośnie wszystkich innych języków. To nie znaczy, że w
ogóle nie ma sensu się ich uczyć; tyle, że osoba która chce się uczyć
dodatkowego języka, zanim zacznie inwestować czas, powinna już dobrze
wiedzieć, dlaczego.

Na przykład, osoba która ma zamiar studiować medycynę będzie wiedziała,
dlaczego chce się uczyć łaciny. Albo miłośnik literatury, którego marzeniem
jest przeczytać Goethego w oryginale. Albo osoba która chce odbyć podróż przez
Amerykę Południową, albo pracować oprowadzając wycieczki po Rzymie, albo
wyemigrować do Japonii. Te osoby wiedzą, którego języka potrzebują, i
dlaczego.

Natomiast uczenie się języka tylko dla sportu czy poszerzania horyzontów, nie
ma raczej większego sensu. Lepiej zainwestować swój czas w coś, co później
zostanie wykorzystane. Na przykład, w dalsze rozwijanie angielskiego! Myślisz
że dobrze znasz angielski? Świetnie, to przeczytaj książkę! Masz do
przeczytania do szkoły Zbrodnię i Karę? Doskonale, idź do Empiku i kup wersję
anglojęzyczną! Masz ochotę obejrzeć film? Włącz angielską ścieżkę dźwiękową i
wyłącz napisy! Chcesz pisać? Znakomicie, załatw ze swoim promotorem, że pracę
magisterską będziesz pisać po angielsku.

Nie ma czegoś takiego, jak „znam już angielski”. Zawsze jest ten jeden poziom
wyżej, na który można wskoczyć.

W miarę płynnie po angielsku mówiłem mniej więcej od połowy liceum. Kiedy
półtora roku temu przyjechałem do Irlandii, uważałem się, zresztą całkiem
słusznie, za dobrze władającego tym językiem. Po przyjeździe przez pewien czas
nie czułem, żebym się uczył czegokolwiek nowego. Zresztą, w początkowym
okresie miałem stosunkowo mało okazji: w tygodniu półgodzinny lunch z
sekretarką i kwadrans rozmowy z szefem; reszta dnia spędzona w większości w
milczeniu, przed ekranem komputera. W domu wszystkie rozmowy po polsku. Jednak
po pół roku, kiedy przypomniałem sobie siebie z momentu przyjazdu, zobaczyłem
że zrobiłem postęp. Polegało to głównie na tym, ze potrafiłem się lepiej
znaleźć w rozmowie; sprawniej odnajdywałem wyrażenia odpowiednie dla
poszczególnych sytuacji.

Potem, kiedy zmieniłem pracę, zacząłem używać angielskiego naprawdę dużo.
Kolejny krok w rozwoju odczułem mniej więcej rok później. Tym razem nie w
mówieniu, a w rozumieniu. Kosztuje mnie to o wiele mniej wysiłku niż
wcześniej, wychwytuję więcej niuansów i lepiej rozumiem rozmowę która odbywa
się w hałasie albo w gwarze.

Ale na tym nie koniec, chcę się dalej rozwijać. Kolejnym etapem będzie znów
praca nad mówieniem, chciałbym popracować nad akcentem i nauczyć się lepiej
dobierać słowa pod kątem znaczeniowym.

Praca nad językiem który się już niby dobrze zna, jest cały czas ciekawa i
wcale nie musi być łatwa. Jeżeli ktoś chce wyższej poprzeczki, może ją sobie
postawić w języku angielskim.

A niemiecki, francuski, rosyjski czy włoski... Dopóki nie wiemy, do czego dany
język będzie potrzebny, prawdopodobnie nie będzie potrzebny do niczego.

# Komentarze

* Voronwe (2008-06-11 09:09:52): <p>I&#8217;m gonna disagree ;)</p>  <p>Inne
  jeżyki niż angielski przydają się. Niektóre ze względów pragmatycznych (byłem
  pośrednim świadkiem jak w Marsylii kelner wywalił z knajpy grupę Polaków, bo
  nie potrafili się z nim dogadać po francusku), a wszystkie właśnie ze względu
  na poszerzenie horyzontów. Dopracować angielski? Czytam książki po angielsku
  regularnie, filmy bez napisów oglądam od późnego gimnazjum &#8211; w zasadzie
  niewiele już mogę zrobić bez wyjazdu z kraju, a póki co nigdzie się nie
  wybieram.</p>  <p>Niemiecki w moim wypadku jest językiem, któremu bardzo
  skutecznie i długo się opierałem, ale znam go przynajmniej na tyle, żeby ze
  słownikiem w ręku wymęczyć zrozumienie prostego tekstu pisanego (przydatne w
  wypadku wikipedii, gdzie w polskiej i angielskiej hasła dotyczące np.
  niemieckich naukowców kuleją). Hiszpański znam na poziomie komunikatywnym, co
  akurat w praktyce miałem okazję sprawdzić. W tym roku zaliczyłem półroczny
  epizod z japońskim, ale 8 godzin tygodniowo to było dla mnie za dużo. W
  przyszłym roku na pewno spróbuję czegoś jeszcze (i prawdopodobnie będzie to
  fiński).</p>
* Elwis (2008-06-11 09:15:02): <p>Ucz się chińskiego. Język prosty, a jak nas
  azjaci zaanektują to się przyda ;p</p>
* Voronwe (2008-06-11 09:16:47): <p>Ja się na chińksi nie piszę. Prosty, bo w
  ludowym rozumieniu &#8222;nie ma gramatyki&#8221; (co jest nieprawdą, ma
  gramatykę, tyle że prostą), ale ja w japońskim poległem właśnie na kanji, więc
  pewnie w chińskim nie byłoby łatwiej :P Poza tym jako drugi język naprawdę
  warto się uczyć jeszcze indoeuropejskiego ;)</p>
* Elwis (2008-06-11 09:18:57): <p>Na kanji poległeś, bo każde ma przynajmniej
  2-3 czytania. W chińskim przypada jedno czytanie na znak.</p>
* Dandys (2008-06-11 09:20:56): <p>Zacznij przygodę z kraczkami od koreańskiego,
  jeden z prostszych.</p>
* lordmac (2008-06-11 10:57:37): <p>Myślę, że jeżeli już uczyć sie drugiego
  jezyka obcego na poważnie to trzeba wybrac tak jak piszesz jezyk ktory bedzie
  ci potrzebny. Np. planujesz emigracje do fracuskojezycznej czesci Kanady i
  zaczynasz sie uczyc francuskiem.<br /> W przypadku braku planow zwiazanych z
  konkretnym jezykiem najlepiej wybrac jeden z najpopularniejszych
  (http://geography.about.com/od/culturalgeography/a/10languages.htm). Jak widac
  poza angielskim masz dwa jezyki do wyboru &#8211; chinski w odmianie
  mandarynskiej lub hiszpanski, Ja bym wybral jednak hiszpanski :)</p>
* Hoppke (2008-06-11 11:01:52): <p>Za Voronwe, nie zgadzam się z tekstem :)</p>
  <p>Dodatkowy język warto znać choćby właśnie dla poszerzenia horyzontów. <span
  class="caps">BTW</span>, język kształtuje świadomość, wszystkie abstrakcyjne
  myśli wyrażamy w jakimś znanym nam języku (mówi się nawet, że aby wprawnie
  używać obcego języka trzeba najpierw zacząć w nim myśleć). Więc dodatkowe
  języki warto znać choćby po to, by mieć więcej szablonów myślowych. I większą
  inteligencję językową.</p>  <p>Poza tym dodatkowy język (niemiecki, francuski,
  hiszpański&#8230;) mogą się bardzo przydać podczas zwiedzania świata (w
  najprostszej wersji nawet na urlopie, im więcej języków tym większa szansa
  dogadania się z tubylcem).)</p>  <p>Ja osobiście zamiast pchać znajomość ang.
  powyżej v.good/fluent zainwestowałbym w inne języki. Podróżowanie, rozmawianie
  z innymi obcokrajowcami (zawsze fajniej wychodzi jeśli przynajmniej jedna
  strona może mówić swoim rodzimym językiem), może osiedlenie się w kraju
  nieanglojęzycznym, <span class="caps">CZYTANIE</span> KSIĄŻEK W <span
  class="caps">ORYGINALE</span> (np. dla samych Strugackich chciałbym znać
  rosyjski), czy w ogóle szerszy dostęp do jakiejkolwiek wiedzy.</p>  <p>To jak
  z językami programowania &#8212; im więcej tym lepiej  ;)</p>
* Paweł Ciupak (2008-06-11 16:23:08): <p>@Voronwe: A g*. Chińska gramatyka jest
  dla (indo)europejczyka bardzo trudna i izolacyjność języka niewiele
  pomaga.</p>  <p>@Dandys: Bo koreański pisze się najnormalniejszym alfabetem,
  tylko ma dziwne zasady składania znaków w bloki.</p>
* Voronwe (2008-06-11 16:38:55): <p>@Paweł Ciupak: każda gramatyka
  nieindoeuropejska jest dla europejczyka trudna, bo jest nieindoeuropejska.</p>
* Joanna (Typoagrafka) (2008-06-11 21:28:11): <p>Ja całe liceum skutecznie
  opierałam się językowi niemieckiemu, a ponieważ klasa miała rozszerzony
  program zarówno angielskiego jak i niemieckiego to godzin było sporo. Nie
  miałam pojęcia na co ma mi się to przydać, więc uczyłam się, byle zaliczyć,
  szczególnie, że nie znosiłam brzmienia tego języka. Część osób z mojego
  rocznika mogła w czwartej klasie (kiedy już niemiecki nie był obowiązkowy)
  dodatkowo chodzić na kurs z Niemcem. Na koniec tego kursu był przewidziany
  egzamin, który otwiera furtki na niemieckich uczelniach. Nie byłam tym
  zainteresowana, bo i czemu, prawa?</p>  <p>Ależ żałowałam potem&#8230; wydając
  grube pieniądze na to, żeby na ostatnią chwilę, tuż przed egzaminami na studia
  w Berlinie przejść z poziomu początkującego na zaawansowany i się na nie
  dostać...</p>  <p>Po pięciu latach w Niemczech używam niemieckiego raczej
  płynnie. W pewnych obszarach słownictwa miewam problemy – w tych, które są dla
  mnie nowe. Ciągle jeszcze miewam problemy z gramatyką, ale nie wynika to z jej
  nieznajomości, ale z tego, że nie znam na pamięć wszystkich rodzajników.
  Uważam, że jeszcze bardzo dużo mogę się nauczyć. Akcent mam niezły, niektórzy
  nie zauważają, że jestem z innego kraju. (a niektórzy błędnie typują, że
  jestem Francuzką, Dunką lub Holenderką!). Od 5 lat nie zajrzałam do książki od
  niemieckiego, po pierwszym roku na studiach przestałam nosić ze sobą słownik i
  teraz korzystam ze słownika online głównie w celu sprawdzenia rodzajników,
  czasem pisowni lub nowych słówek. </p>  <p>Fajnie jest mieć świadomość, że zna
  się język na takim &#8222;naturalnym&#8221; poziomie. Myślę, że gdybym była w
  stanie (ale nie byłam) w liceum przewidzieć, że mi się niemiecki przyda, to
  może nauczyłabym się go już wcześniej, i &#8222;inwestycje&#8221; w kursy w
  prywatnych szkołach językowych nie byłyby potrzebne, a moje życie potoczyłoby
  się przez to zupełnie inaczej. Ale nie ma co gdybać, bo np. dzięki szkole
  językowej poznałam moją najlepszą obecnie przyjaciółkę, więc choćby z tego
  powodu było warto :-P</p>
* luke (2008-06-12 11:12:47): <p>Ja się zgadzam z tezą, że najważniejsza jest
  motywacja i cel. A chyba jeszcze ważniejsze, żeby nasz cel był jak najbliższy
  i namacalny.</p>
* mamat (2008-06-12 14:29:47): <p>A to mój przyczynek: szkoła podstawowa i
  liceum zaserwowały mojemu pokoleniu 8 lat nauki języka rosyjskiego. Wg mnie
  czas bezpowrotnie stracony. Ciekawi mnie, czy jest choć jedna osoba z mojego
  pokolenia, która byłaby zadowolona z tego &#8222;prezentu&#8221;. Pokolenie
  30+ ma wybór, może sobie wybierać, a potem żałować, albo nie&#8230; jakże Wam
  zazdroszczę...</p>
* tomek (2008-07-09 10:34:03): <p>a nie myślałeś aby mówić wszędzie po Polsku?
  dla mnie to żałosne, że jedziesz do UK i mówisz po Angielsku, Anglik
  przyjezdza do PL i mowi po Angielsku&#8230;.. ja teraz zawsze jak jestem za
  granicą mówię op Polsku, tłumaczą aż zrozumieją, a kiedy ktoś toporny to
  tłumaczę po Angielsku i dalej mówię po Polsku.</p>  <p>z Angielskiego jestem
  tłumaczem, więc mówię płynnie a o język dbam</p>
