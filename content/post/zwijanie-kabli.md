---
date: "2016-02-17T19:26:04Z"
tags:
- sceptycyzm
- muzyka
title: 'Zwijanie kabli: Rozumienie kontra zamordyzm'
description: "Kabel zwinięty na łokciu będzie się rozwijał źle, nawet jeżeli po zwinięciu będzie się zdawał wyglądać tak samo, jak kabel zwinięty dobrze."
---

Jest na YouTube wiele klipów pokazujących, jak zwijać kable audio („how to
wrap…”). W sekcji „dlaczego tak a nie inaczej” jest mówione zazwyczaj coś
w stylu „żeby się kabel nie skręcał” albo „żeby się kabel dobrze rozwijał”. Ale
nigdzie nie ma powiedziane, dlaczego tak zwinięty kabel będzie się dobrze
rozwijał, a np. dlaczego kabel zwinięty na łokciu będzie się rozwijał źle, nawet
jeżeli po zwinięciu będzie się zdawał wyglądać tak samo, jak kabel zwinięty
dobrze.

<!--more-->

Niedawno miałem okazję być w studio jako muzyk podczas projektu z realizacji
nagrań muzycznych. Było tam dwóch studentów. Podczas sprzątania po sesji
nawiązała się rozmowa o zwijaniu kabli, w których studenci powiedzieli mniej
więcej tyle, że „nie wierzą” w zwijanie techniką nad/pod, i że oni wolą zwijać
po swojemu, i „też jest dobrze” (nie jest). Kiedy rozumie się, co się dzieje
z kablem kiedy się go zwija i rozwija, to technika pod/nad jest oczywista. Nie
rozumieli więc? Postanowiłem się wtedy z nimi nie sprzeczać, ale było to dość
frustrujące doświadczenie. Problemem było m.in. to, że nie było jak porozmawiać.
Nie było wspólnej bazy pojęciowej. 

Studenci rozmawiali o tym, jak to opiekun studia jest zamordystą, i jak goni
wszystkich jeżeli cokolwiek jest zrobione nie tak, w tym zwinięcie kabli.
Najwyraźniej, opiekun zamordysta nie zdołał wytłumaczyć studentom geometrii
kabla. Sam zamordyzm nie wystarczy, bo kiedy studenci zostaną sami, to i tak
zrobią wszystko po swojemu, byle tylko zachować pozory.
