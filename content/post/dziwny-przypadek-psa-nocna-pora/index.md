---
title: "Dziwny przypadek psa nocną porą"
description: ""
date: "2008-01-28T11:01:09+01:00"
draft: false
tags:
 - "filozofia"
 - "racjonalizm"

---

> „Christopher z żelazną konsekwencją wyciąga wnioski, dlatego np. przestaje
> wierzyć temu, kto raz go okłamał.”

Już właściwie nie pamiętam, kiedy ostatnio przeczytałem jakąkolwiek książkę
która nie była opisem jakiejś technologii, wprowadzeniem do języka
programowania, albo inną książką techniczną.

<!--more-->

UPDATE: burbie słusznie zauważył, że przeczytałem jeszcze Dawkinsa. Będę bliżej
prawdy mówiąc, że nie przeczytałem dawno żadnej powieści.

Ostatnią jaką jestem sobie w stanie przypomnieć, to druga część Harry'ego
Pottera, gdzieś w okolicach roku 2002, którą przeczytałem w oryginale. Swoją
drogą, znakomita książka do czytania po angielsku: po przebrnięciu przez
pierwsze kilkanaście/dziesiąt stron i opanowaniu podstawowego czarodziejskiego
słownictwa, czyta się doskonale.

Ale to było dawno. Potem były same matematyki, statystki, algorytmy, inżynierie
oprogramowania i tak dalej… w zasadzie, zapomniałem, że książkę można czytać tak
po prostu, to znaczy przechodzić ze strony na stronę, zamiast głowienia się nad
wzorami na każdej stronie. Kto czytał Information Theory, Inference and Learning
Algorithms Davida MacKaya, wie o co mi chodzi.

Dziwny przypadek psa nocną porą przeczytałem praktycznie jednym tchem.

Kilka opisów zupełnie mnie uderzyło. Na przykład, kiedy Christopher opisuje,
dlaczego nie kłamie. Otóż wcale nie dlatego, żeby miał być dobrym człowiekiem.
Być może jest, ale to nie ma nic wspólnego z powodami, dla których jest
prawdomówny. Christopher nie kłamie, bo nie umie. Jest tylko jedna rzecz, która
zdarzyła się w danym miejscu w danym czasie. Innymi słowy, jest tylko jedna
prawdziwa wersja wypadków. Christopher nie wyjaśnia, że chodzi o
materialistyczny (w sensie metafizyki, z czego jest zrobiony świat) punkt
widzenia. Prawdopodobnie musi się dopiero dowiedzieć, jak przedziwne rzeczy
ludzie usiłują wpychać do pojęcia rzeczywistości, i ile wysiłku zajmuje
oddzielanie ziarna od plew. W każdym razie, jest tylko jedna rzecz która
zdarzyła się w danym miejscu w danym czasie.  Żeby skłamać, trzeba powiedzieć
coś, co się w tym miejscu i czasie nie zdarzyło, a takich rzeczy jest
nieskończenie wiele.

Wydaje mi się, że ja nie potrafię kłamać z tego samego powodu. Wiele innych
miejsc w książce uderzyło mnie tym, że mój sposób myślenia jest taki sam jak
sposób myślenia Christophera. Równie postrzeganie rzeczy. Na przykład na
początku książki, kiedy sąsiadka wrzeszczy na niego, kiedy zastała go z martwym
psem w rękach, Christopher pochyla się do przodu i kuli się na ziemi, dotykając
czołem do trawy. Trawa była mokra. Była przyjemna.

Jestem ciekaw, w jaki sposób udało się Haddonowi tak świetnie to uchwycić.
Książka jest pisana w pierwszej osobie, zastanawiające jest, w jaki sposób udało
się autorowi wejść w skórę chłopca z zespołem Aspergera. Z tego co czytałem na
Wikipedii, Haddon przez pewien okres czasu dużo pracował z dziećmi z autyzmem.

Recenzja książki którą podlinkowałem z obrazka, mówi coś takiego:

> Cały świat jest dla niego tajemnicą. Czytelnika przyciąga również forma
> literacka powieści - zapiski zagubionego w wewnętrznym świecie chłopca.

Zagubionego? W wewnętrznym świecie? Przecież to właśnie Christopher widzi świat
czysto i klarownie, takim jakim ten świat jest. To, że nie wie co oznacza
podniesienie brwi, to nie ma nic wspólnego z żadnymi wewnętrznymi światami.
Powiedziałbym wręcz, że to, co czego Christopher nie odczytuje, to sygnały z
wewnętrznych światów innych ludzi. Kiedy ktoś patrzy na świat tak po prostu, bez
rozbudowanej i oślepiającej nakładki emocjonalnej, wtedy przypisuje się mu
jakieś wewnętrzne światy. A jest dokładnie odwrotnie. Gdybym kiedyś zagubił się
w wewnętrznym świecie, Christopher byłby pierwszą osobą do której bym się
zwrócił z pytaniem, jak to tak naprawdę jest.
