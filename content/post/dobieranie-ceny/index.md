---
date: "2018-04-25T11:48:24-03:00"
description: Czym charakteryzuje się „dobrze” dobrana cena na wolnym rynku?
draft: false
image: /images/2018/moneta-euro.jpg
tags:
- raptularz
title: Dobieranie ceny
---

Na wolnym rynku dobra materialne nie mają „właściwej”, „poprawnej” ceny. Ceny są
dyktowane jedynie decyzją (potencjalnego) kupca. Za drogo, nie zapłaci. Nie za
drogo, zapłaci.  Ci którzy dobierają ceny, starają się robić to w taki sposób,
żeby zmaksymalizować zysk.  Dają cenę tak wysoką jak to tylko możliwe, ale nie
na tyle żeby zniechęcić nabywcę. Brzmi sensownie, tylko do czego to prowadzi?

<!--more-->

Dobrze dobrana cena to taka, która jest „prawie za wysoka”. Jest „niemal za
drogo”. Co oznacza, że nie jest to wybór łatwy.

Tanio: wybór jest oczywisty: brać!

Drogo: wybór jest równie łatwy: nie brać!

„Dobra” cena: po namyśle jesteśmy się w stanie złamać i zapłacić.

Niestety, proces łamania się nie jest ani przyjemny, ani satysfakcjonujący.  Nie
jesteśmy pewni, zaczynamy ważyć za i przeciw, czytać recenzje, porównywać
z cenami konkurencji, i rozważać alternatywy. A po podjęciu decyzji wciąż nie
jesteśmy pewni, czy dobrze zrobiliśmy. Być może trzeba było nie kupować?

Zamiast decyzji prostej i pewnej, jesteśmy zmuszeni podjąć decyzję skomplikowaną
i niepewną.

Innymi słowy, wolny rynek maksymalizuje dyskomfort konsumenta.
