+++
# vim:set nosmartindent nocindent ft=markdown:
date = "2008-06-01T22:04:26"
title = "Mocarne latawce"
tags = [ "zabawki" ]

+++
[Bumerangi](/2006/12/02/bumerang/) to bardzo fajna
zabawa, ale mają jedną wadę: są wrażliwe na wiatr. Nic dziwnego, bo w końcu
lot bumerangu polega na unoszeniu się w powietrzu; jeżeli to powietrze się
przesuwa, to przesuwa się cała trasa lotu bumerangu. Oczywiście, można starać
się kompensować wpływ wiatru kierunkiem rzutu, można wziąć większy i cięższy
bumerang; jednak w Irlandii wieje tak często i tak mocno, że większość dni na
bumerang się po prostu nie nadaje.

<!--more-->

A może zamiast na wiatr utyskiwać, da się znaleźć rozrywkę w której wiatr,
miast przeszkadzać, pomaga?

**Latawce!**

Ale nie takie małe, ledwo polatujące, które można kupić w sklepie z zabawkami
i którymi nie da się sterować. Dzisiaj mieliśmy
[mocarny](http://en.wikipedia.org/wiki/Power_kite) latawiec treningowy
[Radsails](http://en.radsails.com/kites/radsails-basic/), 3m2 z czterema
linkami. Drugi latawiec, to mały, 1.5m2, z przeznaczeniem towarzyskim; jeżeli
trafi się ktoś kto będzie chciał popróbować, nie będę musiał mu dawać do ręki od
razu dużego latawca.

[![Mały wiatr, a już trochę ciągnie.](http://media.blizinski.pl/images/blog/kiting-1-440px.jpg)](http://media.blizinski.pl/images/blog/kiting-1.jpg)

Paczka z latawcami była tak lekka, że sprawiała wrażenie pustej. Latawce są
uszyte z lekkiego materiału przypominającego ortalion. Nie ma w nich żadnych
prętów ani rurek, ani innych sztywnych części. Obydwa latawce są typu [foil
kite](http://en.wikipedia.org/wiki/Foil_kite). Latawiec taki ma dwie warstwy
materiału, a w środku jest wypełniony powietrzem. Od nawietrznej strony latawca
znajdują się otwory. Wchodzące nimi powietrze niejako nadmuchuje latawiec, który
dzięki temu uzyskuje nieco sztywności; niedużo, ale wystarczająco, żeby
w powietrzu działał jako jeden element, którego kształt podczas manewrowania
tylko nieznacznie się zmienia.

[![Linki mają dwadzieścia pięć
metrów.](http://media.blizinski.pl/images/blog/kiting-2-440px.jpg)](http://media.blizinski.pl/images/blog/kiting-2.jpg)

W złożonej formie są bardzo małe; większy latawiec składa się do wielkości
podręcznika statystyki. Mniejszy osiąga rozmiar egzemplarza Boga Urojonego w
miękkiej okładce.

Z tego co oglądałem na YouTube i czytałem na Wikipedii, naszych ulubionych
źródłach informacji które są przez wszystkich uważane za wiarygodne, dopóki
nie zostaną podane jako poparcie jakiegoś argumentu w dyskusji, latawiec może
być wykorzystywany do napędzania najprzeróżniejszych środków lokomocji. Można
jeździć na wózku (buggying), pływać na desce (kitesurfing), jeździć na desce z
kółkami (kite landboarding), jeździć na dużych wrotkach, a nawet na
snowboardzie, jeżeli znajdzie się jakiś płaski śnieg. W zasadzie dowolna
płaska przestrzeń, po której można się jakoś poruszać w wyznaczonym kierunku,
jest dobra.

Czy można jeździć tylko z wiatrem? Otóż niekoniecznie! Z tego co czytałem,
można halsować! Jedyna różnica jest taka, że robi się wyłącznie zwroty przez
rufę, więc trzeba mieć zwrotny środek lokomocji.

Kitesurfing wydaje się o wiele praktyczniejszym sportem niż na przykład
windsurfing. Żeby uprawiać windsurfing, trzeba kupić dość kosztowny sprzęt, no
i mieć samochód żeby to wszystko transportować. Dla porównania, do
kitesurfingu czy kite landboardingu wystarczy latawiec który mieści się do
plecaka i deska, którą można wziąć pod pachę. W przypadku kitesurfingu jest
jeszcze potrzebna mokra pianka, bez której w [Morzu
Irlandzkim](http://pl.wikipedia.org/wiki/Morze_Irlandzkie) nie da się pływać
nawet w lecie.

Tymczasem dzisiejszy pierwszy start był bardzo udany, choć bez
[szaleństw](http://www.youtube.com/watch?v=pcOxBi8UTUs). Na razie uczę się
sterowania latawcem.

## Komentarze

* Crash (2008-06-01 22:13:24): <p>Fajna sprawa :) Ja mam dwulinkowy
  &#8222;wyczynowy&#8221; latawiec, ale jak na razie umiem zrobić nim jedynie
  ósemkę.</p>
* mamaT (2008-06-04 22:06:19): <p>A filmiku by sie nie dało???</p>
* automaciej (2008-06-10 09:57:33): <p>Drugie wyjście na latawce<br /><br
  />Wczoraj wiało trochę mocniej niż za pierwszym razem.<br /><br />Moje
  obserwacje:<br /><br />3m² to nie jest duża powierzchnia, przynajmniej przy
  tym wietrze jaki był wczoraj. Trochę ciągnie, ale z siłą nieporównywalnie
  mniejszą od mojej masy. Do skakania b
