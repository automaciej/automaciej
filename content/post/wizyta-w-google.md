+++
# vim:set nosmartindent nocindent ft=markdown:
date = "2007-06-22T12:31:36"
title = "Wizyta w Google"
+++
Budzik był nastawiony na 8:30, ale obudziłem się wcześniej. Dzień zaczął się
deszczowo i niezbyt zachęcająco. Zdecydowanie wolałbym jechać do Google pod
niebieskim niebem, z ewentualnymi cumulusami tu i ówdzie, ale skoro inaczej
się nie da, trudno, pojadę i w deszczu. Taksówką.

Ostatnio staram się rozmawiać z ludźmi, dowolnymi. Niektórzy myślą że jest to
coś co „albo się ma albo nie”, że albo się umie nawiązywać kontakty, albo nie.
Stwierdziłem że jest to umiejętność jak każda inna i postanowiłem ją
poćwiczyć. Z dublińskimi taksówkarzami, widzicie, jest pewien problem. Mają
tak silny akcent, że czasami jest trudno ich _w ogóle_ zrozumieć. Jeżeli
jesteście w Dublinie i chcecie usłyszeć silny akcent, wsiądźcie do taksówki.
Druga sprawa, to... czy taksówkarze w ogóle chcą rozmawiać? Wyobraźcie sobie
faceta który cały dzień jeździ po mieście w korkach, w jakim on musi być
nastroju... a do samochodu pakują mu się co i rusz różni ludzie i plotą,
prawdopodobnie, głupoty. Taksówkarze naprawdę muszą mieć ludzi po dziurki w
nosie. Kiedy klient wsiada do samochodu, taksówkarz myśli sobie: „No to o czym
dzisiaj będą mi prawić? Znowu o pogodzie?” I po co rozmawiać z przypadkową
osobą której się prawdopodobnie nigdy więcej nie spotka?

Jednak ludzie lubią rozmawiać. To właśnie ostatnio wbijam sobie do głowy,
kładę łopatą: ludzie lubią rozmawiać. Nawet taksówkarze. Jeżeli się siedzi
cicho, taksówkarz też nie nie mówi niczego. Czy taksówkarze mają takie
zalecenie? Być może. Ale jeżeli się zagai, taksówkarze się otwierają i
zaczynają opowiadać. O GPSie, o tym czy lepiej jest jeździć korporacyjną
taksówką, czy własną (i być zrzeszonym), o tym jakich klientów można trafić w
sobotę o 4:00 rano.

Kolega mówił mi, że przychodzenie wcześniej irytuje potencjalnych pracodawców,
więc spędziłem 20 minut w pobliskiej kawiarence i dokładnie o czasie stanąłem
w drzwiach. Wydrukowałem sobie plakietkę gościa.

![](http://media.blizinski.pl/images/blog/google-visitor.jpg)

Siadając na kanapie zobaczyłem drugiego chłopaka, który patrzył na mnie trochę
„z ukosa”. A może tylko mi się wydawało. „Ludzie lubią rozmawiać” ―
przypomniałem sobie swoją mantrę i zagaiłem typowym „howyadoin'?” Aż się
zdziwiłem, jak szybko chłopak się rozchmurzył, odpowiedział i zaczęliśmy
rozmawiać. Francuz. Tak, to jest międzynarodowe miejsce.

Chyba jedyna osoba z Irlandii z którą rozmawiałem w Google to Etaoin. Nie
pytajcie jak się to wymawia. Poza tym rozmawiałem z drugim Francuzem, Niemcem,
Amerykaninem i Australijczykiem. Ten ostatni miał strasznie fajny, mocny
australijski akcent. Jeżeli oglądaliście Strictly Ballroom to wiecie, o co
chodzi. Lunch z kolei jadłem z Urugwajczykiem.

Wizyta, tak właściwie mogę to nazwać, bo było to coś więcej niż tylko „rozmowa
o pracę”. Najpierw trzy rozmowy, potem lunch w towarzystwie kolejnej osoby, na
koniec kolejne dwie rozmowy. Cała wizyta minęła niesamowicie szybko, to chyba
jeden z najkrótszych moich dni w Irlandii.

Podczas przerwy na lunch miałem okazję obejrzeć samą firmę. Google zajmuje
cały budynek. Nie widziałem wszystkiego, mogę opisać tylko to co widziałem.
Przestrzeń w której ludzie pracują to pomieszczenie wielkości sporej sali
gimnastycznej, tylko niższe, wysokości jednego piętra. Przylega do niego
drugie, mniejsze pomieszczenie z kuchnią, stołem do ping-ponga, piłkarzykami i
czymś jeszcze, co nie wiem jak się nazywa.

Socjalizować się można w jeszcze jednym miejscu, czymś w rodzaju wielkiego
świetlika w centrum budynku. Są tam kanapy i duże kolorowe piłki. Kiedy tam
zajrzałem, siedziało tam i rozmawiało około dziesięć osób.

Lunch był za darmo, na zasadzie szwedzkiego stołu. Był duży wybór potraw, w
tym wegetariańskich (oznaczonych gwiazdką) i nawet wegańskich (z dwoma
gwiazdkami). Uraczyłem się bakłażanami nadziewanymi kuskusem, makaronem z
parmezanem i pieczonym kartoflem w mundurku. Do tego sałatka i kawałek sera
brie. Pycha. Dobrze że trafiałem widelcem do ust bo po pierwszych trzech
rozmowach byłem już nieźle zakręcony.

Rozmowy wyglądały tak, że inżynier przedstawiał jakiś problem i pytał jak bym
go rozwiązał. Problem był najczęściej prosty, więc podawałem rozwiązanie.
Wtedy następowało pytanie: Kiedy to może nie zadziałać? Od tego momentu było
wchodzenie w detale. Na pewno jesteście ciekawi szczegółów, ale powstrzymam
się tych opowieści, bo jeżeli podałbym pytanie i rozwiązania,
stwierdzilibyście jedno z dwóch: „e, spoko, wpadł(a)bym na to” albo „o, tego
bym nie wiedział(a)”. Ale to nie jest to, co jest istotne podczas rozmów.
Inżynierowie patrzą bardziej na to, w jaki sposób się _szuka_ rozwiązania,
jakie pytania dodatkowe się zadaje, w jaki sposób się myśli i wnioskuje.
Znalezienie ostatecznej odpowiedzi jest pewnie w jakiś sposób istotne, ale nie
jest najważniejsze.

Gdybyście znali od razu odpowiedź na zadane pytanie, inżynier zaraz przejdzie
do następnego i będzie tak długo szukał aż znajdzie coś czego nie wiecie.

Na koniec spotkała mnie miła niespodzianka: dostałem trochę Googlowych
gadżetów. Nawet jeżeli nie dostanę tej pracy, będę miał fajną pamiątkę.
Odpowiedź powinienem mieć pod koniec przyszłego tygodnia.

![](http://media.blizinski.pl/images/blog/google-alectralights-1.jpg)

![](http://media.blizinski.pl/images/blog/google-alectralights-2.jpg)

# Komentarze

* coldpeer (2007-06-22 13:29:15): <p>A jakie to gadżety? Podkładki pod mysz,
  przypinki z logiem? :)</p>
* wentuq (2007-06-22 13:32:52): <p>Trzymam kciuki, gorąco kibicuję i mam
  nadzieję że blog będzie prowadzony w ten sam sposób gdy będziesz pracował w
  Google lub nie(ja myślę że będziesz)</p>
* zen (2007-06-22 13:55:36): <p>Z rozrzewnieniem wspominam impreze, na ktorej
  bylem w googlowej kantynie (ktora nota bene jest zdaje sie na innym pietrze).
  Alkohol za darmo, bardzo dobre jedzenie. Kelnerami byli oczywiscie Polacy ;),
  ale wsrod googlersow byl Wanted</p>
* Piotr Konieczny (2007-06-22 14:09:46): <p>Dzieki Marcinowi, udalo mi sie
  kiedys pstryknac pare fotek z dublinskiego googlepleksu. Poznajesz cos, czy
  duzo sie pozmienialo? :) </p>
  <p>http://blog.konieczny.be/2006/09/17/googleplex-dublin-fotorelacja/</p>
  <p><span class="caps">AFAIR</span>, obok budowali kolejny budynek.</p>
* Walker (2007-06-22 14:37:56): <p>No to świetnie. Życzę powodzenia i mam
  nadzieję, że Cie wezmą.</p>  <p>Może zarzucisz pare fotek z tymi gadżetami ;)
  ?</p>
* Seban (2007-06-22 15:24:32): <p>No ja przeważnie na swoje rozmowy stawiałem
  się wcześniej &#8211; tak to jest jak się dojeżdża pociągiem i ma się już dość
  czekania. A ostatnie dwie to już maksymalnie skrócone. A G. widzę rozmowa jest
  wieloetapowa i trwa długo. Ma to swoje plusy. Życzę pozytywnej odpowiedzi.</p>
* pascon (2007-06-22 16:09:39): <p>Rozmowy były przeprowadzane z różnymi
  inżynierami zajmującymi się innymi rzeczami? Życzę powodzenia.</p>
* Wanted (2007-06-22 23:49:26): <p>No miło poczytać o swojskich klimatach.
  &#8222;Za moich czasów&#8221; nie było niestety gadżetów i lunchu dla
  kandydatów &#8212; widzicie jak macie dobrze teraz?</p>  <p>W przypadku tego
  Australijczyka domyślam się o kogo chodziło &#8211; Don(ovan)?</p>  <p>A
  Urugwajczyk to w ogóle mój były kolega z zespołu, gdybym wiedział to
  przekazałbym pozdrowienia.</p>  <p>Z taksiarzami w Dublinie mi się bardzo miło
  rozmawiało, choć fakt, że jak się nie zagai to rzadko rozpoczynają sami. Co do
  akcentów to i tak jest duuuużo lepiej niż w Szkocji.</p>
* GiM (2007-06-23 16:45:37): <p>życzę najlepszego, mam nadzieję, że się uda
  :)</p>
* Automaciej (2007-06-24 02:52:37): <p>@coldpeer, Walker: Gadżety są fajne jak
  są własne! Ważne jest nie tyle <em>jakie</em> one są, ale co znaczą; dla mnie
  są dowodem że tam naprawdę byłem. Kiedy następnego dnia obudziłem się rano,
  natychmiast pobiegłem, a właściwie zjechałem po kręconych schodach na dół,
  żeby sprawdzić czy tam jeszcze są. I były. Żeby Wam też pokazać że są,
  zrobiłem zdjęcia świecących przypinek, do roweru w nocy. Jeżeli chcecie,
  możecie mnie poprosić o zrobienie zdjęcia przypinki z podanym przez Was
  tekstem żeby mieć pewność że nie <a
  href="http://www.flickr.com/photos/dullhunk/sets/72157594467496435/"
  rel="nofollow" >ściągnąłem</a> zdjęcia z Internetu. ;-)</p>  <p>@Piotr
  Konieczny: Teraz jest bardziej przestrzennie, więcej miejsca pomiędzy stołami
  i większe odległości pomiędzy stanowiskami; to w stosunku do zdjęcia z flagą.
  Pozostałych widoków nie widziałem, być może dlatego że niedawno zrobili tam
  potężne przemeblowanie.</p>  <p>@pascon: Tak, każdy inżynier pytał z innej
  dziedziny. Lista pytań natomiast była globalna, żeby pytania się nie
  powtarzały.</p>  <p>@Wanted: Tak, Donovan! Urugwajczyk miał na imię Mario. W
  Google pracują ponoć 4 osoby z Urugwaju co daje im o wiele większą
  reprezentację w Google niż Polacy (liczba osób pracujących w Google kontra
  liczba mieszkańców kraju).</p>  <p>@pozostali: Dzięki za życzenia! :-)</p>
* kasia (2007-06-26 11:14:19): <p>trzymam kciuki :)</p>
* automaciej (2007-09-09 04:21:46): <p>Autonoogler<br /><br />Kładąc rękę na
  drzwiach, nie byłem pewien, czy będę w stanie je otworzyć pchnięciem, czy też
  ręka zawiedzie i wpadnę na drzwi. Na wszelki wypadek popchnąłem pół ręką a pół
  biodrem. Tak to jest, jak się idzie na siłownię pierws[...]</p>
