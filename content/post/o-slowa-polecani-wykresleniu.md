+++
author = "automaciej"
date = "2009-06-02"
lastmod = "2016-11-20"
title = "O słowa „polecani” wykreśleniu"
tags = ["atopowe", "opowieści",]
image = "/images/2009/cat-fight.jpg"
description = """
Awantura w internecie, po której już nie jestem taki sam jak kiedyś."""

+++

{{< figure attrlink="https://flic.kr/p/8CdMVx" attr="fot. Tom Taker" src="/images/2009/cat-fight.jpg" >}}

Chciałbym opowiedzieć o Wielkiej Awanturze o Dział Lekarzy. Po części dlatego,
żeby przyszłe pokolenia internautów mogły uczyć się na błędach obecnego
pokolenia. Po części też dlatego, żebym ja sam mógł się rozliczyć z tym okresem
i nabrać do niego, niczym malarze holenderscy, trochę dystansu.

<!--more-->

Kiedyś, dawno temu, była sobie strona na Atopedii, na której była lista
polecanych lekarzy. Niestety z czasem lista była coraz dłuższa i coraz bardziej
niewygodna w użyciu. W związku z tym, pewnego dnia zakasałem rekawy i
[napisałem][1] program który pozwala wyszukiwać lekarzy w o wiele łatwiejszy
sposób. Zamiast przeglądania jednej długiej, słabo uporządkowanej listy, można
wybrać województwo, a informatyczne elfy zajmą się pokazaniem tylko tych lekarzy
co trzeba. Można też przeglądać lekarzy po specjalnościach.

Historia Wielkiej Awantury zaczęła się, kiedy jedna osoba umieściła na liście
polecanych lekarzy kogoś, kto co prawda miał dyplom lekarza, ale pracował w
klinice [medycyny alternatywnej][2] i tę medycynę alternatywną aktywnie
promował. Zrobiłem mały wywiad w Internecie i szybko dowiedziałem się, że owa
osoba promuje homeopatię i hydrokolono-„terapię”.

Nie byłem zadowolony z takiego obrotu spraw &mdash; że dział lekarzy został
użyty do promocji zabobonów. Trzeba było coś z tym zrobić. Byłem wtedy jedynym
administratorem działu lekarzy.

To usunięcie bardzo zdenerwowało niektóre osoby na forum. Natychmiast rozpoczęły
się burzliwe dyskusje, które nijak nie mogły doprowadzić do zgody. Nastąpił też
bojkot działu lekarzy, polegający na żądaniu, ze strony jednego z użytkowników,
usunięcia z tegoż działu (dobrych) wpisów przez tego użytkownika dodanych. Moja
odmowa usunięcia tych wpisów spowodowała kolejną falę zdenerwowania i dyskusje o
tym, jaki jest status wpisów w dziale lekarzy. Okazało się, że nie ma ani
konsensusu, ani regulaminu. Jedni uważali że każdy wpis jest własnością autora,
i autor, tak jak dał, może swój wkład odebrać, a inni, że wpisy są dobrem
wspólnym, i autor nie ma prawa tego dobra społeczeństwu odbierać. Były też
trudności z udowodnieniem, kto jest autorem których wpisów, ponieważ
oprogramowanie działu lekarzy nie przechowuje tej informacji &mdash; to z kolei
wywołało niepochlebne komentarze odnośnie jakości wykonania działu. Nie mogę
powiedzieć żeby mi było przyjemnie słyszeć te komentarze, po tych wszystkich
godzinach spędzonych na programowaniu i potem promowaniu działu. Pod presją
kilku osób z forum, zgrzytając zębami, usunąłem te wpisy. (Do dziś uważam że to
było nie fair.)

W tym samym czasie porozmawiałem z kilkoma niezaangażowanymi osobami, w nadziei
że przedstawią mi jakieś sensowniejsze spojrzenie na tę sytuację. Pamiętam jak
pewnego wieczora przy obiedzie przedstawiłem sprawę koledze z pracy, a kolega
rozpoczął odpowiedź od: „I have no sympathy for you.” Pomimo tego surowego
wstępu, dalsza część brzmiała bardzo sensownie.

Należy oddzielić ten akurat konkretny problem (znachorstwo po cichu wmieszane do
medycyny) od ogólnego mechanizmu (prezentowania opinii w społeczności
internetowej). Nawet jeżeli w tym przypadku miałem rację — że propagowanie osób
promujących nieskuteczne praktyki czyni społeczeństwu więcej szkody niż korzyści
— usuwanie czyichś wypowiedzi jest niewłaściwą metodą radzenia sobie z tym
problemem. Każda odpowiednio duża społeczność będzie miała reprezentantów
różnych opinii. Trudno jest oczekiwać zgody we wszystkich kwestiach. Do
funkcjonowania takiej społeczności potrzebne są mechanizmy które pomagają
osiągać konsensus, ale tolerują jakiś stopień niezgody.

Trudno się nie zgodzić, chociaż zazgrzytało mi to z moją koncepcją działu. 
Oryginalna idea była taka, żeby osoba która trafia na forum, lekko spanikowana
wszystkim co czyta na forum i Atopedii, mogła zajrzeć na listę polecanych
lekarzy, kliknąć na swoje województwo i spisać sobie adres lekarza. W przypadku
kiedy nie ma zgodny odnośnie tego czy niektórzy lekarze są godni polecenia, nie
można już po prostu założyć że lekarze z działu lekarzy są „polecani”. Nie można
też po prostu wybrać lekarza z listy, trzeba przejrzeć komentarze, zobaczyć czy
przypadkiem nie jest to jakaś popelina. Ale może tak musi być, z dwojga złego.

Po przetrawieniu tematu doszedłem do wniosku, że należy zmienić nazwę działu. 
Zamiast „Polecanych Lekarzy” będą po prostu „Lekarze”. A czy polecani czy nie —
wszystko w oczach widza. Można czytać komentarze.

To jednak nie wszystko. Jest różnica pomiędzy sytuacją w której dwie osoby
różnią się zdaniem tylko trochę, a sytuacją w której różnią się zdaniem mocno i
są w stanie podać powody dla których tak uważają. Co z tym zrobić — dokładnie
nie wiem, prawdopodobnie coś w rodzaju ostrzeżenia, z wyjaśnieniem o co chodzi.
Oczywiście tutaj też mogłby by być dyskusje: a dlaczego ostrzeżenie tu, a nie
tam&#8230; jest jednak szansa że ostrzeżenie prędzej spotka się z akceptacją
autora niż usunięcie wpisu.

Mogą też być problemy z tym, że niektóre stosunkowo mało liczebne grupy (np.
promujące medycynę alternatywną) mogą generować bardzo dużo szumu, przy
jednoczesnej apatii większości osób.

Kiedy poczułem że dyskusja może zacząć prowadzić do jakiegoś konsensusu, pomimo
że już byłem zmęczony tematem, zaproponowałem wspólne opracowanie regulaminu
działu lekarzy. Takiego, na którzy wszyscy zainteresowani działem byliby gotowi
się zgodzić. Niestety, nie spotkało się to z żadnym odzewem. Kiedy był „czas
buntu”, horda użytkowników forum rzuciła się na mnie z kłami. A kiedy trzeba
było zakasać rękawy i opracować regulamin, tłum naprędce się rozpierzchł i nim
się obejrzałem, do pracy zostałem sam.

Kropla przepełniła czarę goryczy. Niezgoda, niekonstruktywna krytyka, bojkot,
presja. Moja praca — pomysł i napisanie programu, który umożliwia wymienianie
się kontaktami do lekarzy — nie tylko nie spotkała się z uznaniem, sprowadziła
gromy na moją głowę. Miałem tego wszystkiego dość. Przeszła mi ochota na
jakiekolwiek zajmowanie się działem lekarzy, albo jakimkolwiek innym działem. I
tak też się stało; od tamtej pory, poza może utrzymywaniem serwera na chodzie,
nie robiłem nic.

Kiedy staram się myśleć o tym w sposób racjonalny, wychodzi mi, że utrzymywanie
listy kontaktów do lekarzy jest dobre i potrzebne. Ale z drugiej strony, jeżeli
mam poświęcać swój wolny czas tylko po to, żeby potem „zbierać joby”, wolę pójść
pojeździć na rowerze.

 [1]: http://www.atopowe-zapalenie.pl/forum/viewtopic.php?p=49269#p49269
 [2]: https://www.atopowe.pl/atopedia/Krytyka_medycyny_alternatywnej
