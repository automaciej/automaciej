+++
# vim:set nosmartindent nocindent ft=markdown:
date = "2008-06-16T06:10:26"
draft = false
title = "Względnie udana sobota"
+++

Spędziłem sobotę i kawałek niedzieli na usiłowaniach zrozumienia [szczególnej
teorii
względności](http://pl.wikipedia.org/wiki/Szczeg%C3%B3lna_teoria_wzgl%C4%99dno%C5%9Bci).
(Na marginesie chciałbym zauważyć, że _stosunkowo_ udana sobota, to coś trochę
innego.) Obejrzałem 5 godzin
[wykładów](http://www.teach12.com/ttcx/coursedesclong2.aspx?cid=153) na temat
tej teorii. Kursy TTC są przygotowywane dla Amerykanów, więc tempo jest nie za
szybkie, a profesor tłumaczy wszystko jak chłop krowie na miedzy.

Swoją drogą, dlaczego chłop krowie i dlaczego akurat na
[miedzy](http://pl.wikipedia.org/wiki/Miedza), też nie za bardzo rozumiem.  Może
chodziło o wytłumaczenie jej, żeby jadła trawę z pola sąsiada zamiast z naszego.
Ale miałem o sobocie... no więc spędziłem więc te pięć godzin na krawędzi
krzesła i wstrzymanym oddechu, ale cały czas nie rozumiem tej teorii,
przynajmniej nie tak jak bym _chciał_ ją rozumieć. No, może teraz nie rozumiem
jej odrobinę mniej.

Kurs TTC zajmuje się głównie ogólnymi koncepcjami i tłem historycznym. Innymi
słowy -- unika matematyki. Na początek to dobrze, można się z grubsza
zorientować „o czym to jest”. Ja zresztą nie mam nic przeciwko żeby mi
tłumaczono rzeczy bardzo powoli, bo mam bardzo mały rozumek (i jestem z tego
dumny). Jeżeli ktoś potrafi zrozumieć teorię względności na podstawie opisu
w stylu _ach, doprawdy, to jest tylko zastosowanie [transformacji
Lorentza](http://pl.wikipedia.org/wiki/Transformacja_Lorentza) przy
[zmianie](http://www.youtube.com/watch?v=C2VMO7pcWhg) punktu odniesienia_ \--
może przyjąć moje najszczersze wyrazy uznania, bo ja czegoś takiego nie
potrafię.

![I on to wszystko wymyślił za młodu.
Szok.](http://www.wired.com/images/article/full/2007/11/einstein_580x.jpg)

Wolę, przynajmniej na początek, założenia i ogólne objaśnienie. A są one piękne.
Wszystko wychodzi od tego, że prawa fizyki są takie same dla każdego punktu
odniesienia. Proste założenie, nietrywialne implikacje.

----
**Komentarze**

* dexter (2008-06-16 11:51:33): <p>No to życzę też stosunkowo udanej soboty.</p>
  <p>PS. Czasem warto też wczytać się w równania. Nie można zrozumieć fizyki bez
  równań...</p>
* Kasia Rogowska (2008-06-16 19:18:18): <p>O widzisz, ja także postanowiłam
  przypomnieć sobie trochę zagadnień z fizyki. Co jak co, dobrze się w takich
  rzeczach orientować, nazywając siebie inżynierem ;)</p>
