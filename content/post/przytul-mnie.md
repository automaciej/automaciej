+++
# vim:set nosmartindent nocindent ft=markdown:
date = "2007-08-28T03:41:22"
draft = false
title = "Przytul mnie"
+++

W ostatni weekend w Dun Laoghaire odbywał się
[festiwal](http://www.festivalofworldcultures.com/) kultur świata. W ramach
poznawania tych kultur, zjadłem libańskiego naleśnika z falafelem, popiłem
brazylijskim koktajlem i potańczyłem salsę na koncercie zespołu grającego muzykę
z Kongo (notabene, bardzo dobry
[gitarzysta](http://www.niweltsumbu.com/samples.html)).

Pod koniec przeżyłem coś zupełnie niespodziewanego. Moje oko pochwyciła jakaś
przytulająca się para, dookoła której był zebrany tłumek ludzi. Zaintrygowany,
podszedłem bliżej. Na kawałku materiału rozłożonym na chodniku stał bosy,
ubrany na biało mężczyzna.

Podchodziły do niego różne osoby i... [przytulały
się](http://ie.youtube.com/watch?v=vr3x_RRJdd4) do niego. Mężczyzna był skupiony
i wczuwał się w każde przytulenie.

Przez chwilę obserwowałem go, zafascynowany. A potem podszedłem do niego.

To nie było takie niby-przytulenie, gdzie jedyny punkt styku to ramiona. To
było prawdziwe przytulenie, w którym przywiera się do drugiej osoby, przyciska
się, czuje się jej ciepło i...

> „Serce ci strasznie mocno bije!”  
„Tak.”

Tętno skoczyło mi prawie jak na WKU podczas mierzenia ciśnienia. Potem
natychmiast wysłali mnie na badanie dna oka. Swoją drogą, jak mi zaglądali
przez źrenicę do środka, uświadomiłem sobie, że oko jest intymną częścią
ciała. W każdym razie dno oka miałem w porządku, a skok ciśnienia był z
przejęcia.
