+++
# vim:set nosmartindent nocindent ft=markdown:
date = "2010-06-01T11:41:01"
draft = false
title = "Słownikowe komplikacje"
tags = [ "języki", ]
+++
Powiedzmy że zaczynamy się uczyć nowego języka obcego, na przykład
angielskiego. Najpierw dowiadujemy się że na przykład polskie słowo „krowa” to
w angielskim „cow”. Chcemy powiedzieć „krowa”, więc mówimy „cow” i to działa.
Pięknie! Świat jest prosty!

Kiedy później dostajemy do ręki słownik, okazuje się, że czasami przy jednym
polskim słowie jest nie jedno, ale kilka słów w obcym języku. Efekt odwrotny
również występuje, na przykład angielskie słowo _tuck_ oznacza:

> [**tuck**](http://ling.pl/tuck) [tʌk] wpychać, wsadzać, wciskać, wsuwać,
> wtłaczać, umieszczać, owijać, podwijać; fałda, zakładka, słodycze (dziec.);
> ~ away chować, odkładać, wsadzać, (pot.) zażerać się, napychać się; ~ in/up
> otulać, opatulać, zawijać, wpychać, (pot.) napychać się, wcinać

A miało być tak pięknie! Ale trudno, przyjmujemy do wiadomości to jedno
angielskie słowo można wyrazić przy pomocy kilku polskich słów.

Dalej okazuje się, że nie możemy użyć któregokolwiek z nich; pasuje tylko
jedno słowo, albo tylko drugie. Ale to też nie zawsze: czasami pasują obydwa.
Próbujemy więc nauczyć się jakiejś reguły, która tym rządzi. Potem za każdym
razem jak chcemy coś powiedzieć, musimy się zatrzymać i przemyśleć, który to
przypadek.

Przeokropne są angielskie słowa na polskie „mówić”. Mamy: to say, to tell, to
speak, to talk, to utter. I skąd mamy wiedzieć, którego użyć? Przychodzi czas
na regułki: Jeżeli sytuacja jest taka to a taka, wtedy używa się słowa takiego
a takiego... jeżeli to, wtedy tamto. W mówieniu to nie za bardzo pomaga,
niestety. Na rozpatrywanie regułek podczas rozmowy po prostu nie ma czasu.

Można też zamiast regułek próbować tworzyć sobie dokładniejsze definicje,
które łatwiej jest (za przeproszeniem) zinternalizować. Na przykład1:

  * to say: wypowiedzieć jakieś zdanie, np. „He said it, but I couldn't hear
    him.”
  * to tell: przekazać komuś informację przy użyciu języka, np. „He tried to
    tell me, but I couldn't hear him.” Istotne jest dowiadywanie się czegoś:
    jeżeli się niczego nie dowiedzieliśmy, to znaczy że on nam niczego nie
    „tell”.
  * to talk: być zaangażowanym w rozmowę (choć potencjalnie jednostronnie) „I
    need to talk to him.” „She just wouldn't stop talking.”
  * to utter: wyrzec, wypowiedzieć coś na głos, np.: „He hesitated for one more
    moment and finally uttered it.” (często odnosi się do pojedynczego słowa)

Z [definicjami](spotkaj-dyskutanta/index.md) są
niestety problemy. Po pierwsze, nie widziałem tego typu definicji np. w
podręcznikach angielskiego, więc adeptom angielskiego wcale nie byłoby łatwo
ich znaleźć. Po drugie, w przypadku języka naturalnego, ciężko jest cokolwiek
precyzyjnie zdefiniować, bo zawsze będą wyjątki.

Generalna zasada ma jednak sens: słowa odnoszą się do pewnych abstrakcyjnych
pojęć.

Teraz wydaje się już prościej. Niestety, wciąż możemy mieć problem z samymi
koncepcjami: jeżeli w naszym ojczystym języku jakieś pojęcie nie istnieje
samodzielnie, to ciężko jest je nie tylko wytłumaczyć, ale również zrozumieć,
a co dopiero prawidłowo stosować „na polu walki”, gdzie nie ma czasu na
zastanawianie się.

Ten piękny i prosty model opisuje jednak tylko podstawową zasadę; wciąż jest
tak, że jedno słowo może odnosić się do więcej niż jednego abstrakcyjnego
pojęcia.

Czasami jest tak, że abstrakcyjnemu pojęciu nie odpowiada żadne słowo, i trzeba
kombinować
[naokoło](http://automaciej.jogger.pl/2010/05/28/ewidentnie-mi-go-brak/).

Jeżeli w języku obcym zadawalamy się tym, że druga strona jakoś zdołała
zrozumieć o co nam chodziło, problem wydaje się nie występować. Dopiero, kiedy
próbujemy się wyrażać precyzyjnie, zarówno w języku ojczystym jak i w obcym,
zaczynamy dostrzegać, że myślenie tego typu abstrakcyjnymi pojęciami ułatwia
komunikację.

W dłuższej perspektywie jednak... kolega Portugalczyk kiedyś powiedział mi, że
z czasem pewne rzeczy zaczynają „po prostu dobrze brzmieć”, a inne „po prostu
źle brzmieć”. Prawdopodobnie ma rację. Tak w końcu funkcjonujemy w języku
polskim: albo coś brzmi dobrze, albo źle, i to natychmiast; nie musimy się nad
tym zastanawiać. Chciałbym wiedzieć, jak to działa.

1 Mogę się mylić, te definicje to wysyski z wewnętrznej strony opuszki mojego
lewego kciuka.

# Komentarze

* gugosia (2010-06-01 22:01:55): <p>Nie bardzo rozumiem sens upubliczniania
  takich rozważań. Przecież lingwistyka i logika już dawno rozkminiły te
  problemy na znacznie głębszym poziome...</p>
* Automaciej (2010-06-03 09:57:26): <p>gugosiu, a możesz je streścić albo podać
  link?</p>
* marta (2010-06-06 23:59:29): <p>Kocham angielski! Uczę się go wytrwali i
  powoli zaczynam mówić płynnie, bez tych pauz, w których człowiek się
  zastanawia, która definicja pasuje.</p>
