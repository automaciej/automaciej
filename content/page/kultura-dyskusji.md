+++
# vim:set nosmartindent nocindent ft=markdown:
date = "2015-02-21T13:51:30Z"
draft = false
title = "Kultura dyskusji"
description = "Komentarze wyłączone"
menu = ["main"]
tags = [ "dywagacje" ]
+++
*Recykling z [joggera z 2006 roku](http://automaciej.jogger.pl/2006/04/11/kultura-dyskusji/).*

Liceum, zażarte dyskusje, klasa podzielona na obozy, chwyty poniżej pasa.
Prowadziło to donikąd. W końcu doszliśmy do wniosku że wszyscy na tym tracą.
Więc:

* **Ustalenie tezy** ‒ dowiedz się od drugiej strony, jakiej dokładnie tezy
  broni. Jest to „wszystkie łabędzie są białe”, czy „istnieją czarne łabędzie”?
  Powiedz drugiej stronie wprost, jaka jest twoja teza.
* **„Co rozumiesz przez &lt;coś&gt;?”** ‒ jeżeli kluczowe pojęcie używane przez
  drugą stronę jest mętne (np. „naturalny”), poproś żeby je wyjaśniła.
* **Odpowiadanie na pytania** ‒ jeżeli druga strona zadaje pytanie, daj wyraźną
  odpowiedź. Jeżeli druga strona unika odpowiedzi na twoje pytanie, powtórz je.
* **Długość wypowiedzi** ‒ wypowiadaj się krótko i zwięźle. Każdy temat można
  rozwinąć w przemówienie, ale nie musisz tego nikomu udowadniać. Większość
  wypowiedzi da się ująć w kilku zdaniach. Powiedz te zdania i zacznij słuchać.
* **Słuchanie** ‒ kiedy druga strona mówi, słuchaj i nie przerywaj. Jeżeli druga
  strona porusza kilka tematów pod rząd, zanotuj je i potem odnieś się do
  każdego.
* **Dyskutujesz z tezą** ‒ Nie rób nikomu osobistych uwag.
* **Stawianie zarzutów** ‒ najlepiej tego nie robić. Jednak jeżeli decydujesz
  się postawić drugiej stronie osobisty zarzut, sprecyzuj go i określ osobę,
  której ten zarzut jest postawiony.  Jeżeli powiesz np. „straszne rzeczy
  piszecie”, to zarzut ten zostanie zignorowany, bo nie wiadomo ani o które
  rzeczy chodzi, ani dlaczego są straszne, ani kto je pisał.
* **Trzymanie się tematu** ‒ trzymaj się tematu i wymagaj tego samego od drugiej
  strony. Jeżeli druga strona odchodzi od tematu, zapytaj czy chodzi jej
  o zmianę tezy.
* **Używaj definiowalnych pojęć** ‒ mów rzeczy, które potrafisz zdefiniować.
  Jeżeli nie potrafisz czegoś zdefiniować, nie używaj tego w dyskusji.
* **Nie kładź różnicy zdań na karb sposobu myślenia lub postrzegania świata.**
  Logika jest wspólna dla wszystkich ludzi. To, co ich różni to wiedza,
  doświadczenia i rozumienie pojęć. Dlatego skup się na tym co kto wie, czego
  doświadczył i jak rozumie pojęcia.

Chociaż z drugiej strony, jest to przepis na wygranie dyskusji: zaciemnić
pojęcia, używać jednego słowa w pięciu znaczeniach, ignorować pytania, nie dać
drugiej stronie dojść do słowa, nie słuchać, przerywać, robić osobiste
wycieczki, odchodzić od tematu, a na koniec powiedzieć że masz inny sposób
myślenia. Jeżeli czymś się różnisz od rozmówcy, połóż to na karb tej różnicy. Na
przykład jeżeli jesteś innej płci, powiedz że to jest twój męski/kobiecy punkt
widzenia.
