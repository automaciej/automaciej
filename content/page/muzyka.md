+++
# vim:set nosmartindent nocindent ft=markdown:
date = "2014-09-06T17:56:17+01:00"
draft = false
title = "Przygoda z muzyką"
description = "Kiedyś zajmowałem się muzyką, dziś zostało mi z tego kilka nagrań."
aliases = ["/automaciejowa-przygoda-z-muzyka/"]
tags = ["muzyka", "opowieści"]
menu = ["main"]
+++
W latach 1996 - 2001 zajmowałem się muzyką na poważnie. Gdyby ktoś mi wtedy
powiedział że może powinienem się zająć programowaniem, śmiertelnie bym się
obraził. I nawet raz się tak stało. Ale wtedy była tylko muzyka, muzyki, muzyce,
muzykę, muzyką, o muzyce...

<!--more-->

Struktura
---------

Struktura wywodziła się Autorskiej Szkoły Muzyki Rozrywkowej i Jazzu. Jednym
z przedmiotów były tzw. „sekcje”, czyli granie w zespole.  Trafiłem na zajęciach
na kilka fajnych osób.  Rok szkolny się skończył i zdaliśmy egzaminy, w tym
egzamin z „sekcji”.  Poszedł nam dobrze i chcieliśmy grać dalej, a skoro zajęć
już nie było, zaczęliśmy, ku utrapieniu moich sąsiadów, grać u mnie w domu.
Graliśmy tak przez prawie całe lato.

We wrześniu zebraliśmy się w małym studio nagraniowym w Ośrodku Kultury
Ochoty, wyposażonym w jeden ADAT, cyfrowy ośmioślad. Nie nagrywaliśmy
ścieżek po kolei; to był jazz. Nagrywaliśmy wszystkie instrumenty za
jednym podejściem. Jeżeli wykonanie się nie udało, nagrywaliśmy całość
jeszcze raz. I jeszcze raz. I jeszcze. Proces ten mógł być zakończony
albo zadowoleniem z utworu albo padnięciem ze zmęczenia. To drugie było
częstsze.

![Kaseta DAT z nagraniem zespołu Struktura](/images/struktura.jpg)

Nazwę wymyśliłem sam, będąc na świeżo ze studiami na
Wydziale Architektury Politechniki Warszawskiej. Zaczynałem interesować
się aranżacją, a w aranżacji najbardziej interesowało mnie właśnie
układanie elementów muzycznych w różne struktury.

Graliśmy głównie standardy jazzowe we własnych aranżacjach. Na „gorący
towar”, czyli muzykę funky, trzeba było jeszcze poczekać. Na tym etapie
uczyliśmy się standardów i graliśmy pierwsze improwizacje. Jednak nasze
demo, zawierające nastrojowe bossa novy i swingowego bluesa w F dur,
było na tyle przekonywujące że od czasu do czasu graliśmy jakiś koncert.
Struktura zagrała najwięcej koncertów w publie Lolek na Polach
Mokotowskich, za stawkę wywołującą uśmiech u starszych kolegów. Ale nie
chodziło tu o pieniądze; Struktura była napędzana chęcią grania.

Struktura została jakimś cudem namierzona i niespodziewanie doceniona przez
Danusię Jampolską z Ośrodka Kultury Ochoty. Efektem był wyjazd do Danii w ramach
wymiany kulturalnej z Danią organizowanych przez Ośrodek Kultury Ochoty.  Dwa
razy do roku polskie zespoły jechały nagrywać i występować w Danii, oraz dwa
razy do roku [duńskie zespoły](http://www.frontsession.dk/) przyjeżdżały do
Polski występować, i raczyć się piwem po dobrych cenach. Sam się zastanawiałem,
jak to jest, że kiedy Duńczycy przyjeżdżają do Polski, to mieszkają w hotelu
i tylko grają koncerty, a kiedy Polacy jadą do Danii, mieszkają tymczasowo
u Duńczyków „na kwaterach” i mają możliwość darmowego nagrania w studio. Mam
wrażenie że Duńczykom chodziło o piwo i polską publiczność, a obydwie rzeczy jak
najbardziej dopisywały.

Kiedy przyszedł dzień naszego wyjazdu, stawiliśmy się czwartej rano przed
Ośrodkiem, zespół zapakował się do minivana i już po dwudziestu godzinach
wysiadł w Århus. To było przeżycie.  Nagle znalazłem się w kraju gdzie nie tylko
jest bardziej kolorowo i spokojnie, ale gdzie _da się żyć!_ Ten wyjazd był
częścią mojej inspiracji żeby się przeprowadzić do Irlandii. Ale to osobna
historia.

W duńskim studio nagraliśmy utwór Jeffa Lorbera, który zdaje się któryś
z nauczycieli ze szkoły muzycznej wykopał w postaci kwitu, który pieczołowicie
rozszyfrowaliśmy i nauczyliśmy się grać. W porównaniu do standardów które wtedy
graliśmy, Delevans był bardzo _funky_ oraz _groovy_.

Hot Cargo
---------

Następny zespół, zawiązany w 1997 roku, był pierwszym składem grającym R&B.
Muzykę którą grało Hot Cargo, przywiozłem z Danii. Była to przede wszystkim
płyta The Brand New Heavies _Brother Sister,_ ciekawa, i na tyle prosta, że
możliwa do zagrania.

Funksters
---------

Funksters powstało jako pomysł na funkowe _jam sessions_ w klubie
„Oczko” mieszczącym się w Ośrodku Kultury Ochoty.

Sesje dżemowe w Oczku były spontaniczne, ale niemniej wstępnie
przygotowane. Przed każdym spotkaniem odbywała się próba na której
sekcja rytmiczna ćwiczyła motywy, będące punktem wyjścia improwizacji.
Udało mi się zebrać skład, który był gotów grać dla samej frajdy
z grania, żeby od czegoś zacząć, ale sesje nie były pozbawione
biznesplanu. Planem tym była regularność.  Graliśmy w każdy wtorek
o dziewiętnastej. Na początku nikt o imprezie nie wiedział, i dobrze, bo
sami muzycy nie bardzo wiedzieli co mają grać. Po kilku tygodniach
mieliśmy już trochę własnych pomysłów na podkłady do improwizacji oraz
trochę własnej publiczności. Spodziewałem się, że właściciel klubu,
kiedy zobaczy że obecność zespołu podnosi mu obroty w barze, będzie
gotów odpalić nam parę złotych żebyśmy mieli chociaż na benzynę
i połamane pałeczki od perkusji. A z czasem, kto wie...

Pewnego zimowego wtorku spadł deszcz i natychmiast zamarzł. Potem zaczął
sypać śnieg. Cała Warszawa stanęła. Czas który zazwyczaj wystarczał na
zrobienie próby i dojazd do Ośrodka, tym razem ledwo wystarczył na
dotarcie do Ośrodka. Trudno, próby nie było, ale przynajmniej byliśmy na
scenie na czas. I byliśmy jedyni: na sali były może ze dwie osoby. Nic
dziwnego, przy takiej pogodzie najchętniej bym nosa z domu nie wychylił.
Zaczęliśmy grać, jak zwykle, rozpoczynając od spokojnego, cichego rytmu
i powoli go rozkręcając. Nie szkodzi, że nikt tego nie słucha,
pomyślałem. Minęło jakieś pół godziny, może czterdzieści pięć minut.
Kiedy skończyliśmy grać jeden z kawałków, spojrzałem w kierunku sali.
Salki właściwie, bo „Oczko” jest dość małym klubem i 50 osób
go zupełnie spokojnie zapełnia.  I właśnie te 50 osób zobaczyłem.
Wtedy zrozumiałem, że ci ludzie naprawdę przyszli nas słuchać. Nie mogli
po prostu przechodzić obok, bo w taką pogodę nikt nigdzie nie
przechodził, chyba że próbował złamać nogę na lodzie. Nie przyszli też
na samo piwo, w każdym razie na pewno nie wszyscy. Musieli być wcześniej
zdecydowani, mieć to zaplanowane i nie dać się powstrzymać śniegowi
i ślizgawicy. Byłem wzruszony.

Sesje rozpoczęte w lutym, pod koniec czerwca były już całkiem popularne.
Dopisywała nam nie tylko publiczność lubiąca pokołysać się nad kuflem
piwa, ale również, najwyraźniej, muzycy gustujący w funkowych rytmach,
bo nie raz widziałem osoby stawiające na stolikach dyktafony
i nagrywające nasz dżem.  Przychodzili też perkusiści, gitarzyści,
basiści, pianiści i wokaliści.  Wchodzili na scenę żeby poimprowizować
przez kilkanaście minut, a czasami dłużej. W pewnym momencie Funksters stało się czymś
w rodzaju funkowego alter ego jazzowych dżemów
w [Akwarium](http://pl.wikipedia.org/wiki/Akwarium_Jazz_Club).

Założony biznesplan niestety nie wypalił. Właściciel klubu, wielbiciel muzyki
Country &amp; Western, postanowił odmówić wejścia w symbiozę z zespołem, a chęć
grania dla samego grania zdążyła się już wypalić.  W końcu, umówmy się, co
wtorek taszczyć wzmacniacze i bębny, grać od 19:00 do 23:00, potem wszystko
pakować, wieźć po nocy do domu i własnoręcznie taszczyć na trzecie piętro
w starym budownictwie, potrafi się w końcu znudzić. Skoro nie właściciel klubu
do tej pory nie był przekonany do tego że warto zespół zatrzymać, to już go się
przekonać nie da. Nie sądzę żeby problem był w nieopłacalności przedsięwzięcia,
widziałem, jak browar schodził w barze w dużych ilościach. Widocznie po prostu
nie podobała się właścicielowi muzyka. W ten sposób rozstaliśmy się z klubem
i z dżemowymi sesjami.

Funksters Reloaded
------------------

Wtedy okazało się jednak że Funksters to coś więcej niż tylko dżemy.
Skład ten pojechał do Danii, nagrał dwa utwory demo i stał się zespołem.

Funksters był zespołem grającym głównie utwory innych wykonawców. Pracowaliśmy
nad własnym materiałem i stworzyliśmy kilka naszych własnym piosenek. Dwie
z nich (Ocean i Burzę) udało nam się nagrać w dobrym studio, na warsztatach
muzycznych w Danii.  Te dwa utwory nagraliśmy w 11 godzin studyjnych, co jest
nie lada wyczynem, biorąc pod uwagę że w ten czas wchodziło nagranie
instrumentów (kwartetu: bębny, bas, klawisze, gitara), wokalu prowadzącego,
chórków i instrumentów perkusyjnych.

Skład Funksters ulegał stopniowemu przeobrażaniu i po jakimś czasie, pod
tą samą nazwą powstał właściwie nowy zespół. Nowy skład pojechał do
Danii i nagrał kolejne dwa utwory.

Trasa koncertowa
----------------

![Zdjęcie z klubu, widać kilka osób z zespołu na scenie, i dwie osoby tańczące
przed sceną](/images/funksters.jpg)

Drugi skład Funksters był składem, z którym zaznałem jedynej w swoim
życiu _trasy koncertowej._ Na trasę składało się 12 koncertów, płatnych
akurat tyle, że starczyło na wynajęcie vana, płatnego 1zł 30gr za
kilometr. Były to koncerty w ramach promocji jednego z polskich
browarów, nad morzem. Graliśmy w sześciu nadmorskich miejscowościach.
Koncerty były co wieczór, więc każdy dzień zaczynał się od pakowania,
podróży do nowego miejsca, wypakowywania, próby dźwięku, koncertu,
pakowania po pijaku i szukania kwater po ciemku.

![Wahwah z gitarą](/images/wahwah-with-guitar.jpg)

Po jakimś tygodniu koledzy zaczęli narzekać że czują się zmęczeni.
Pomyślałem, że gdybym pił tyle co oni, też czułbym się zmęczony. A ja
byłem w siódmym niebie. Mógłbym tak w nieskończoność.

Z dokładnością do rwących się strun. Praktycznie na każdym koncercie
zrywała mi się górna struna E. To znaczy, górna w odniesieniu do
wysokości dźwięku, bo fizycznie znajdująca się najniżej. Być może
zrobiła sie zadra na mostku, ale w warunkach polowych nie miałem jak
tego naprawić, a amatorskie piłowanie mostka mogłoby jeszcze pogorszyć
sprawę. Zapas strun E dość szybko mi się skończył, więc przy okazji
przejeżdżania przez Gdańsk zakupiłem cały worek strun E, dwunastek. Tak
tak, nie grałem ja wam na cienkich strunach, oj nie grałem.

Profesjonalizm
--------------

Ostatni skład Funksters był naprawdę zawodowy. Muzycy którzy wtedy ze
mną grali, w tej chwili żyją z grania w zespołach znanych postaci
z polskiej sceny muzycznej, choć niekoniecznie jazzowych czy funkowych.

To jest dobry moment, żeby powiedzieć o profesjonalizmie. Profesjonalizm
niekoniecznie, choć często, oznacza wysoką jakość tego co się robi.
Profesjonalizm jednak w swoim podstawowym znaczeniu oznacza _zarabianie_
na tym co się robi.  Dla muzyka oznacza to życie z grania, czyli
w praktyce grania tego, za co płacą. Wtedy zdałem sobie sprawę, że nie
jestem i nie chcę być muzykiem profesjonalnym &mdash; chcę grać muzykę
którą lubię, a nie tą którą lubią klienci pubów.  Funksters grał mało
koncertów. Nie dlatego żeby jakość wykonania była słaba; można to było
powiedzieć o dowolnej z poprzednich formacji, ale na pewno nie
o Funksters. Ten skład był naprawdę świetny.

Koniec Funksters
----------------

Do utrzymania zespołu jest konieczna jakaś minimalna liczba koncertów
miesięcznie. Bez tego muzycy zaczynają zapominać materiał, a koncerty
wychodzą coraz gorzej. Skład bardzo dobrych muzyków tworzy też pewną
presję: dobrzy muzycy muszą mieć powód żeby grać w zespole. Jeżeli
jest nudno, chłodno i głodno, po prostu odejdą gdzie indziej.

Jako leader zespołu, zaczynałem stawać w obliczu coraz większych
problemów: materiału było dużo, trudnego. Koncertów mało, a jeżeli już,
to mało płatnych. Ludzie nie mieli wystarczająco dużo czasu na próby,
nawet na tyle żeby utrzymać materiał w przyzwoitym stanie. Po którymś
koncercie zrozumiałem że był to ostatni koncert Funksters.  Trochę tak
jak z umieraniem. Któryś oddech musi być ostatni.  Okres zabaw z muzyką
się skończył. Poszedłem na informatykę.

Umarł Wahwah, niech żyje Automaciej!
